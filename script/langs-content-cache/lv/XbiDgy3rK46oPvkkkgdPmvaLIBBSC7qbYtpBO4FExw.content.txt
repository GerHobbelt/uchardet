revision: 3484784
title: "Aina Gal\u0113ja-Dravniece"
url: https://lv.wikipedia.org/wiki/Aina_Gal%C4%93ja-Dravniece


---

Aina Galēja-Dravniece (1925—2013) bija trimdas latviešu ārste un mecenāte, izglītības veicinātāja. Triju Zvaigžņu ordeņa kavaliere un akcijas "Latvijas Lepnums" 2009. gada laureāte.


== Dzīves gājums ==
Dzimusi Rīgā 1925. gada 14. aprīlī Latvijas Universitātes privātdocenta Jūlija Galēja (1884—1951) un viņa sievas Ernas ģimenē. Mācījās Rīgas 1. Valsts vidusskolā. 1941. gada 14. jūnija deportācijas laikā izsūtīja viņas tēvu. Otrā pasaules kara beigās 1944. gada vasarā viņa kopā ar māti un brāli devās bēgļu gaitās uz Vāciju. 
Studēja medicīnu Baltijas Universitātē un Hamburgas Universitātē (1946—1950). 1951. gadā pārcēlās uz dzīvi ASV, kur ieguva ārstes diplomu ar specializāciju patoloģijā. 1952. gadā salaulājās ar Baltijas Universitātē satikto fiziķi Frici Dravnieku (1915—2001). No 1956. līdz 2002. gadam Dr. A. Galēja strādāja kā patoloģe Minesotas un Ziemeļdakotas štatu universitāšu slimnīcās. Darbojās Mineapoles Latviešu evaņģēliski luteriskajā draudzē, Akadēmiskajā kopā un citās organizācijās, bija žurnāla "Akadēmiskā Dzīve" redakcijas kolēģijas līdzstrādniece. Savus algas ietaupījumus viņa prasmīgi ieguldīja peļņu nesošos investīciju fondos.
Pēc profesora Pauļa Lazdas ierosmes un ar Dr. A. Galējas finansiālu atbalstu 1992. gadā izveidoja stipendiju programmu divu semestru mācībām Viskonsinas Universitātē Oklērā (University of Wisconsin-Eau Claire, UWEC). Programmas atbalstu izmantoja vairāk kā 50 Latvijas jauniešu, kopējais stipendiju apjoms bija lēšams vairāk nekā 500 000 ASV dolāru apmērā. Vairākus gadus viņa atbalstīja arī Viskonsinas studentu mācības Latvijas Universitātē.
Papildus tam A. Galēja izveidoja stipendiju programmu Latvijas jaunajiem ārstiem un pētniekiem, finansiāli atbalstot viņu studijas un tālākizglītību dažādās Eiropas un ASV slimnīcās, klīnikās vai institūtos. 2005. gadā ar mecenātes finansiālu atbalstu izveidoja stipendiju programmu Latvijas patoloģijas rezidentiem.
A. Galēja izveidojusi arī Latvijas Okupācijas muzeja stipendiju, kas atbalstīja Amerikas latviešu jauniešu praksi Latvijas Okupācijas muzejā. Viņa finansiāli atbalstīja Latvijas Okupācijas muzeja ceļojošās izstādes rīkošanu, Latviešu Fonda darbību un citas organizācijas.
Mirusi 2013. gada 3. decembrī Mineapolisā.


== Apbalvojumi un pagodinājumi ==
2002. gadā Triju Zvaigžņu ordenis, 5. šķira
2006. gadā Viskonsinas universitātes Honorary Alumnus Award
2009. gadā goda tituls Latvijas Lepnums nominācijā "Mecenāte"
2010. gadā Latvijas Universitātes Goda biedra nosaukums


== Piemiņas fonds ==
Viskonsinas Universitātē Oklērā izveidots īpašs fonds Ainas Galējas-Dravnieces piemiņai: Dr. Aina Galejs Memorial Scholarship Fund at the University of Wisconsin-Eau Claire Foundation.


== LU fonda mecenāte ==
Aina Galēja-Dravniece ir Latvijas Universitātes fonda sudraba mecenāte. Dr. med. Aina Galēja-Dravniece 2006. gada jūlijā Latvijas Universitātes fondam piešķīra 60 000 USD stipendiju programmai „Ceļamaize” un citiem labdarības mērķiem. Atbalsta virziens ir stipendijas, pētniecības un mācības vides attīstība.


== Atsauces ==


== Ārējās saites ==
Stipendiju fonds ASV Archived 2016. gada 22. oktobrī, Wayback Machine vietnē.
Stipendiju fonds Latvijas Universitātē