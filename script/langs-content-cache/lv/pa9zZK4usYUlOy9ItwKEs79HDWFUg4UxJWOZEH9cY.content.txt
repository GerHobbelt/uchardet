revision: 3832680
title: "Gl\u016Bdas luter\u0101\u0146u bazn\u012Bca"
url: https://lv.wikipedia.org/wiki/Gl%C5%ABdas_luter%C4%81%C5%86u_bazn%C4%ABca


---

Glūdas luterāņu baznīca ir luterāņu dievnams Jelgavas novada Glūdas pagastā. Atrodas pie Glūdas, blakus Latvijas reģionālajam autoceļam (P96) Dorupe—Auce—Grīvaiši. Pēc Otrā pasaules kara kā sakrāla celtne netiek izmantota.


== Vēsture ==
Glūdas mūra baznīca celta no 1847 līdz 1848. gadam un iesvētīta 1848. gada 29. septembrī. 1894. gadā lūgšanu nams tika pārbūvēts, piebūvējot tam torni un paplašinot draudzes telpu līdz 200 sēdvietām.Pirmajā pasaules karā baznīca tika izpostīta, bet vācu armija izmantoja to par zirgu stalli. 1915. gadā tika nodedzināts baznīcas tornis. Karam beidzoties, 1925-1926. gadā dievnams tika atjaunots un 1926. gada 29. augustā to iesvētīja. Pēc tam iesvētīja arī Glūdu māju saimnieka Spruksta dāvāto baznīcas zvanu. Tajā laikā altārgleznas un ērģeļu vēl nebija. Ērģeles tika uzstādītas pēc astoņiem gadiem 1934. gada 17. jūnijā.
Otrā pasaules kara laikā, 1944. gada pavasarī Padomju armijas daļas dievnamā ierīkoja kara hospitāli. Šajā laikā baznīca atkal tika izpostīta un pamesta. Vietējā padomju saimniecība "Krimūnas" 1978. gadā nozāģēja baznīcas torņa smaili un kopā ar krustu nogāza to zemē. Dievnamam aizmūrēja logus, sienā izlauza lielākas durvju ailas un ierīkoja tur minerālmēslu noliktavu.
Baznīca bija akmens mūra garenbūve ar garenass virzienā piebūvētu sakristeju un izvirzītu kāpienveida torni ar slaidu astoņstūra smaili. Pielāgojot celtni noliktavas vajadzībām, smailes vietā tika uzlikts zems divslīpju jumtiņš. Garenfasādēs bija augstas pusloka logailas, kas pašlaik ir aizmūrētas. Pašreiz baznīca ir pamesta un netiek izmantota.


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Glūdas luterāņu baznīca.