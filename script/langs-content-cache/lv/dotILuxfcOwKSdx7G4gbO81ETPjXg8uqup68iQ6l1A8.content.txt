revision: 3597972
title: "Baltmui\u017Ea (mui\u017Ea)"
url: https://lv.wikipedia.org/wiki/Baltmui%C5%BEa_(mui%C5%BEa)


---

Baltmuižas (vācu: Weißensee, Baltensee) kungu māja atrodas Baltmuižas ezera stāvkrastā Augšdaugavas novada Prodes pagasta Baltmuižas ciemā. Līdz 1920. gada agrārajai reformai muiža piederēja Budbergu-Beninghauzenu dzimtai. Pēc tam tajā iekārtota skola, pēc Otrā pasaules kara arī apavu darbnīca. Tagad muižas ēkas ir privatizētas un notiek to restaurācija.


== Vēsture ==
Baltmuižas kungu mājas senākā daļa ir vienstāvu mūra ēka, kas celta klasicisma stilā un pabeigta 1803. gadā. Ēkas abās garenfasādēs centrā ir trīs asu mezonīns ar trīsstūra formas frontonu. Tai ir divslīpju jumts ar nošļauptiem galiem, fasādes gludi apmestas, ap logiem reljefas apmales un palodzes ar dekoru zem tām. Pagalma pusē dekors zem palodzēm veidots reljefs, ezera fasādē krāsots. Iekšienē bijušas klasicisma stila koka kāpnes, balti glazētas reljefas podiņu krāsnis, iekšdurvju vērtnes. 
Vecajai kungu mājai ziemeļu galā 19. gadsimta beigās piebūvēja divu stāvu sānu korpusu historisma stilā. Ēkai ir profilēta mūra jumta dzega un reljefa apdare ap logu un durvju ailām. Šajā laikā uzbūvēta arī koka veranda pie pagalma fasādes galvenās ieejas durvīm un no laukakmeņiem celta vienstāvu piebūve.Netālu atrodas Baltmuižas 1812. gada kara franču karavīru kapi.


== Atsauces ==