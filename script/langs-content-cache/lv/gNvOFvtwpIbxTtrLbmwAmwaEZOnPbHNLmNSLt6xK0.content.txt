revision: 3328389
title: "Doma\u0161\u0146ija"
url: https://lv.wikipedia.org/wiki/Doma%C5%A1%C5%86ija


---

Domašņija (krievu: остров Домашний) ir Krievijai piederoša neapdzīvota sala Ziemeļu Ledus okeānā Severnaja Zemļas arhipelāgā. Administratīvi ietilpst Krasnojarskas novada Taimiras Dolganu—Ņencu rajonā.


== Ģeogrāfija ==
Sala izvietojusies Karas jūras austrumos Severnaja Zemļai pieskaitītā Sedova arhipelāga ziemeļrietumos. 0,8 km platais Sergeja Kameņeva šaurums ziemeļaustrumos to atdala no Sredņijas salas. Sala ir šaura un gara, izstiepta 4,2 km garumā ziemerietumu—dienvidaustrumu virzienā. Augstākais punkts 20,7 m vjl atrodas salas ziemeļrietumos.
Sala iekļauta Severozemeļskas dabas liegumā kā atsevišķs Domašņijas iecirknis.


== Vēsture ==
Salu 1930. gada augustā atklāja padomju polārpētnieku ekspedīcija ar ledlauzi Georgij Sedov Oto Šmita vadībā. Salas dienvidaustrumu galā tika ierīkota polārpētnieku Georgija Ušakova un Nikolaja Urvanceva vadītās ekspedīcijas bāze, kas vēlāk tika pārveidota par pastāvīgu Ostrovdomašņijas polārstaciju. Stacijas vieta nebija izraudzīta optimāli un 1954. gadā to pārcēla uz līdzās esošo Golomjannijas salu, kur tā darbojas joprojām. Salā saskaņā ar viņu pašu testamentiem apglabāti polārpētnieks Georgijs Ušakovs un bijušais stacijas priekšnieks Boriss Kremers.


== Atsauces ==