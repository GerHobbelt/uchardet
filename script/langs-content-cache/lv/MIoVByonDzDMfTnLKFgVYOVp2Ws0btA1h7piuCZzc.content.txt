revision: 3847963
title: "B\u0113rnu pasaule"
url: https://lv.wikipedia.org/wiki/Tirdzniec%C4%ABbas_centrs_B%C4%93rnu_pasaule


---

Bērnu pasaule ir tirdzniecības centrs, kas atrodas Rīgas centrā, Matīsa ielā 25, uz Matīsa (bij. Revolūcijas) un Krišjāņa Barona ielu stūra.Tirdzniecības centra ēka nodota ekspluatācijā 1963.gadā, savukārt centrs savu darbību atklāja 1964.gada 21.jūlijā.
Tirdzniecības centra ēka pieder uzņēmumam  Gerkens un partneri.


== Ēkas nomnieki ==
Pašlaik šajā ēkā atrodas dažādi lielāki un mazāki tirdzniecības uzņēmumi.
2022.gadā zināmi sekojoši ēkas nomnieki:

1.stāvā:
Pārtikas preču mazumtirgotājs Rimi (pieder Zviedrijas tirdzniecības grupai ICA);
Aptieku ķēdes Mēness aptiekas filiāle nr.75 (pieder zāļu vairumtirgotājam AS SENTOR FARM APTIEKAS);
Konditorejas izstrādājumu ražotājs GUSTAVbeķereja;
Alkoholisko dzērienu mazumtirgotājs Kabinets (pieder SIA Devona). Tirdzniecības centrā darbojas kopš 2020.gada;
Elektrokartingu halle High voltage (pieder SIA Elektrokarting);
2.stāvā:
Apģērbu un citu nepārtikas preču mazumtirgotājs Gerkens un partneri (pieder Latvijas tirdzniecības uzņēmumam SIA Gerkens un Co);
3.stāvā:
Dažādi nelieli mazumtirgotāji;
4.stāvā:
Sporta kluba MyFitness Latvia filiāle Matīss (pieder Igaunijas sporta klubu tīklam MyFitness). Filiāle Matīss atvērta kopš 2017.gada, platība - 2300 m2 .Ēkā atrodas arī Krievijā bāzētās zemo cenu preču veikala ķēdes FixPrice veikals, Lietuvā bāzētais apgērbu ražotāja Sidonas ir ko veikals, balonu dekorāciju veikals Baloni24, kā arī citi.
Pie ēkas Krišjāņa Barona ielas pusē atrodas arī kurjerpakalpojumu DPD, Venipak un Omniva pakomāti, kā arī depozīta punkts. 


== Vēsture ==


=== Tirdzniecības centra vēsture ===
Tirdzniecības centrs tika uzcelts Latvijas PSR uzņēmuma “Bērnu pasaule” tirdzniecības nodrošināšanai, kas tobrīd bija lielākais bērniem paredzēto preču mazumtirgotājs. Tas bija daļa no 1947. gadā dibinātās Padomju Savienības tirdzniecības ķēdes Detskij Mir, kuras veikali tika atvērti vairākās Padomju Savienības republikās.Padomju Savienības gados tirdzniecības centrs Bērnu pasaule bija viena no populārākajām iepirkšanās vietām Rīgā, kuru apmeklēja teju katrs galvaspilsētas viesis. Ik dienu te iegriezās ne vien tūkstošiem rīdzinieku un cilvēki no Latvijas pilsētām un laukiem, bet arī ciemiņi no visas plašās Padomju Savienības. Pēc neatkarības atgūšanas situācija strauji mainījās. Līdzās bērnu precēm parādījās dažādas komercpreces, bet vēlāk veikala ēku iegādājās uzņēmums Gerkens un partneri.


==== Preču un pakalpojumu piedāvājums ====


===== Preces =====
Līdzīgi kā pārējos ķēdes Detskij Mir veikalos, arī Latvijas PSR tirdzniecības centrā varēja iegādāties salīdzinoši plašu (tiesa, vienveidīgu) preču klāstu, tostarp:

Bērnu apģērbus un apavus;
Sporta inventāru;
Rotaļlietas;
Grāmatas un kancelejas preces;
Audumus un galantērijas izstrādājumus.Gadiem ejot, PSRS valdošais preču deficīts arvien vairāk kļuva pamanāms arī šajā veikalā, turklāt arvien vairāk cilvēku labprātāk vēlējās iegādāties ārzemēs ražotu produkciju. Šādu deficīta preču tirdzniecība (piemēram, flaneļa autiņi), kad tās vispār bija pieejamas, tika organizētas kāpņu laukumiņos veikala starpstāvos.


===== Pakalpojumi =====
Tirdzniecības centrā bija pieejami arī dažādi pakalpojumi, tostarp:
Kafejnīca Mārīte, kur galvenais piedāvājums bija dažādi konditorejas izstrādājumi, bezalkoholiskie kokteiļi un saldējums. Mārītes toreizējais konditors-meistars Indulis Tirgens par savām tortēm Vissavienības izstādē Maskavā pat tika apbalvots ar bronzas medaļu. Kafejnīcas firmas produkti bija cepumi un torte Mārīte, kūkas Pūpēdītis un citi gardumi, tomēr vajadzības gadījumā varēja paēst arī tradicionālas maltītes;
Šūšanas darbnīca, kur varēja pāršūt vai pielabot nopirkto apģērbu;
Apģērbu demonstrācijas skates un šūsanas uzņēmumu pārdošanas izstādes, kuru ietvaros uzņēmumi konsultēja pircējus par savu produkciju, kā arī piedāvāja pasūtīt nestandarta izmēra bērnu apģērbu un apavus;
Īpaši daudzbērnu ģimenēm pieejama privilēģija — iepriekšēju nepieciešamo precu pasūtīšanu un saņemšana bez rindas īpašā apkalpošanas vietā;
Dāvanu komplektēšana un iesaiņošana, kā arī piegāde uz norādīto adresi. Jaungada svētku laikā varēja pasūtīt, lai dāvanu mājās nogādā Salavecis;
Skolām nepieciešamo sporta tērpu komplektēšanas pasūtījumu izpilde;
Izbraukuma tirdzniecību organizēšana iestādēs un uzņēmumos.


===== Skatloga instalācijas =====
Tirdzniecības centrs bija īpaši iecienīts bērnu vidū tā skatloga instalāciju jeb tā dēvēto dzīvo reklāmu dēļ. Pie tirdzniecības centra ieejas vienmēr drūzmējās cilvēku pūlis, lai apskatītu lielajā skatlogā iekārtotās skatlogu meistara Adriana Pabiāna kustīgās lelles, kas atspoguļoja populāru pasaku motīvus. Leļļu kustības dzīvajās reklāmās bija sinhronizētas un viens cikls ilga aptuveni 30 sekundes; pēc tam kustības atkārtojās. Šādas dinamiskas reklāmas izmaksāja dārgi, tāpēc tās mainīja salīdzinoši reti. Nomainītos mehānismus, kas bija labi saglabājušies, pārdeva citu republiku veikaliem. Rīgas kustīgo skatlogu dzīvās reklāmas bija pazīstamas visā Padomju Savienībā un Pabiāns regulāri saņēma pasūtījumus no Maskavas, Omskas, Taškentas, Tbilisi un citu PSRS republiku pilsētu veikaliem.
Pabiāns veikalā strādāja no 1964. līdz 1993.gadam. Viņa populārākās skatloga instalācijas bija:

1963.gadā — Doktors Aikāsāp;
1967.gadā — Buratīno teātris;
1974.gadā — Cirks;
1981.gadā — Sniegbaltīte un septiņi rūķīši;
1988.gadā — Dzenis kokā;
1990.gadā — Aijā žūžū, lāča bērni.Mehāniskās Pabiāna reklāmas bija izvietotas arī uz jumta virs galvenās ieejas veikalā.


==== Ēkas funkcionālais plānojums stāvos ====
Sākotnējā tidzniecības centra darbība bija iekārtota sekojoši:

1.stāvs:
Bērnu preces — dažādas skolēniem nepieciešamās kancelejas preces, grāmatas, spēles, rotaļļietas un lelles, bērnu ratiņi, sporta piederumi, velosipēdi un ziemas sporta inventārs;
Citas preces — skaņuplates;
Citi pakalpojumi — kafejnīca Mārīte. Kafejnīcā varēja iekļūt gan no veikala telpām, gan no atsevišķas ieejas Matīsa (bij. Revolūcijas) ielas pusē;
2.-3.stāvs:
Bērnu preces — apģērbs, apavi, skolas formas, sporta tērpi un apavi;
Citas preces — galantērija, audumi;
Citi pakalpojumi — apģērbu demonstrācijas skates;
4.stāvs:
Administrācija, palīgtelpas un noliktavas.Pircēju pārvietošanās notika pa divām kāpnēm un eskalatoru no pirmā uz otro stāvu. Lifti bija paredzēti galvenokārt preču pārvadāšanai.


==== Personāls ====
Visām veikala pārdevējām bija īpaši formastērpi un atšķirības zīmes.


==== Struktūras apakšvienības ====
Tirdzniecības centram bija arī vairākas apakšfiliāles:
Jaundzimušo apkalpošanas salons Krišjāņa Barona ielā 122, kurā varēja iegādāties zīdaiņu apģērbu un veļu. Jaunās māmiņas šeit iepirkās ar Veselības aizsardzības ministrijas izsniegtiem taloniem. Laiku pa laikam salonā varēja saņemt bērnu ārstu konsultācijas;
Parfimērijas un kosmētikas filiāle Krišjāņa Barona ielā 63, kas tika pārcelta no Bērnu pasaules galvenās ēkas uz atsevišķām telpām;
Nocenoto preču filiāle Matīsa (bij. Revolūcijas) ielā 29;
Vairumtirdzniecības filiāle Matīsa (bij. Revolūcijas) ielā 38.80-tajos gados “Bērnu pasaules” filiāļu skaitu bija paredzēts palielināt, taču Padomju Savienībā sākušos sociāli ekonomisko satricinājumu dēļ šis plāns tā arī netika realizēts.


=== Ēkas vēsture ===


==== Būvniecība un renovācija ====
Tirdzniecības centra ēka ar platību 3700 m2 tika nodota ekspluatācijā 1963.gadā, savukārt tās darbību atklāja 1964.gada 21.jūlijā. Ēkas arhitekti ir Josifs Goldenbergs, viens no modernisma pionieriem Latvijas arhitektūrā, un Leons Vaičulaitis.No 2005. līdz 2006.gadam tika veikti ēkas renovācijas darbi, galvenokārt fasāžu iestiklošana Schuco sistēmās. Renovācijas darbus veica SIA Alukon (nosaukums līdz 2008.gadam - SIA Alucon).


==== Arhitektūra un interjers ====
Tirdzniecības centra griesti bija veidoti no alumīnija plātnēm.
Kafejnīcas Mārīte sienas gleznojumu veidojis mākslinieks Uldis Zemzaris.  


=== Atrašanās vietas vēsture ===
Pašreizējā tirdzniecības centra vietā vairākus gadu desmitus atradās neliels vienstāvu koka kiosks. 1928.gadā to fotogrāfijās iemūžinājis arhitekts - inženieris - fotogrāfs Nikolajs Hercbergs (piemēram, skatīt Latvijas Nacionālā arhīva objektus ar identifikatoriem: LNA_KFFDA_F1_5_214, LNA_KFFDA_F1_5_215 ).


== Atsauces ==