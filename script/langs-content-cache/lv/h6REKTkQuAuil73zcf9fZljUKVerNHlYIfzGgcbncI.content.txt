revision: 3280416
title: "Kaldabru\u0146as luter\u0101\u0146u bazn\u012Bca"
url: https://lv.wikipedia.org/wiki/Kaldabru%C5%86as_luter%C4%81%C5%86u_bazn%C4%ABca


---

Kaldabruņas Evaņģēliski luteriskā baznīca, saukta arī par Červonkas baznīcu, ir Latvijas Evaņģēliski luteriskās baznīcas dievnams Rubenes pagasta "Kalna Mačulānos" Sēlijā. Tā ietilpst Daugavpils diecēzes Sēlpils iecirknī.


== Vēsture ==
Senākā Kaldabruņas baznīca celta Kurzemes un Zemgales hercogistes laikā kā 1576. gadā būvētās Subates Svētā Jura baznīcas filiāle. Zināms, ka 1597. gadā Kaldabruņā bijusi kapela, kur katru otro svētdienu dievkalpojumu noturējis Vecsubates luterāņu mācītājs. 1648. gadā Kaldabruņas draudzei uzcēla koka baznīcu, ko līdz 1676. gadam apkalpoja Vecsubates mācītājs. Pēc tam, kad 1677. gadā Subates baznīcu nodeva katoļiem, no 1696. gada Kaldabruņas baznīcai bija savs mācītājs.
No 1848. līdz 1852. gadam par grāfa Plātera–Zīberga līdzekļiem uzcēla tagadējo mūra baznīcu. Baznīcā uzstādīja Rīgas meistara Augusta Martīni 1862. gadā būvētās ērģeles. Šajā baznīcā 1865. gadā kristīja Tadenavas pusmuižas nomnieka dēlu Jāni Krišjāni Pliekšānu, nākamo dzejnieku Raini.Kaldabruņas evaņģēliski luteriskās baznīcas draudzē ietilpa Kaldabruņas (Kaltenbrunn), Gulbenes (Gulben), Ilzes (Ilsen) muižu pagasti,  baznīcu apmeklēja arī Bebrenes (Bewern), Dvietes (Dweeten), Ancenišku (Anzenischek), Rubenes (Rubinen) un Dunavas (Podunay) muižu pagastu luterticīgie iedzīvotāji. Kopš 1909. gada Kaldabruņas luterāņu mācītājs aprūpēja arī Aknīstes luterāņu iedzīvotājus. 
Līdz Otrajam pasaules karam baznīcā bija saglabājušās 1744. — 1833. gada baznīcas grāmatas un Kurzemes guberņas dvēseļu revīzijas no 1795. līdz 1854. gadam.Pēc lielākiem remontiem baznīcu no jauna iesvētīja 1935. gadā 5. oktobrī. Latvijas PSR laikā — 1976. gadā baznīcu atsavināja draudzei un tajā ierīkoja minerālmēslu noliktavu.[nepieciešama atsauce]Pēc Latvijas neatkarības atjaunošanas 1995. gadā bijušā baznīcas ērģelnieka meita A. Gaida no Kanādas ziedoja naudu baznīcas atjaunošanai. Darbi tika iesākti — nobalsinātas sienas, noklāts betona segums, aizmūrēti caurumi sienās, tomēr draudzes locekļi saviem spēkiem nav spējuši pabeigt baznīcas atjaunošanu. Kaldabruņas draudzes dievkalpojumi notiek citā ēkā. 
Jēkabpils novada biedrība “Ūdenszīmes” kopā ar Kaldabruņas evaņģēliski luterisko draudzi 2016. gada 18. novembrī uzlika krustu baznīcas tornī. Krustu izgatavoja Mārtiņš Uzkurs no Kaldabruņas, bet pasākumu finansiāli atbalstīja Jēkabpils novada pašvaldība.


== Atsauces ==