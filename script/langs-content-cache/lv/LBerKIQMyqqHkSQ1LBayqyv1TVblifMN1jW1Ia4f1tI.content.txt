revision: 3535003
title: Communication
url: https://lv.wikipedia.org/wiki/TILTS_Communications


---

TILTS Communications A/S ir Dānijā reģistrēts telesakaru uzņēmums, kas pieder Telia Company. Tas tika dibināts 1993. gadā.
Uzņēmumam pieder 49 % kapitāla daļu Latvijas sakaru uzņēmumā Tet.


== Vēsture ==
1993. gada 1. septembrī Apvienotās Karalistes un Somijas uzņēmumi Cable & Wireless un Telecom Finland (tagad Telia Company) dibināja kopuzņēmumu TILTS Communications A/S. Tas uzvarēja Latvijas Republikas Satiksmes ministrijas organizētajā konkursā par sakaru uzņēmuma Lattelekom (tagad Tet) modernizāciju. 1994. gada 14. janvārī valdība noslēdza tā saucamo "Jumta līgumu" starp Latvijas Republiku, TILTS Communications un valsts uzņēmumu Lattelekom. TILTS Communications ieguva 49 % Lattelekom kapitāla daļu.
Sākotnēji Cable & Wireless piederēja 70 % TILTS Communications akciju, bet Telecom Finland — 30 %. 1995. gadā Starptautiskā finanšu korporācija (International Finance Corporation, IFC) ieguva 10 % TILTS Communications daļu, attiecīgi samazinot Cable & Wireless daļu līdz 63 %, bet Telecom Finland — līdz 27 %.1998. gadā Cable & Wireless pārdeva savas akcijas Sonera Holding BV (Sonera, agrākā Telecom Finland, Nīderlandē reģistrētajam meitas uzņēmumam).
2002. gadā IFC savas 10 % akcijas par summu 34 miljoni eiro pārdeva Sonera. Sonera kļuva par vienīgo TILTS Communications īpašnieku.2003. gadā Sonera apvienojās ar Zviedrijas Telia, izveidojot TeliaSonera, kuras īpašumā nonāca arī TILTS Communications.


== Strīds par Lattelekom monopolstāvokli ==
Lai gan "Jumta līgums" paredzēja Lattelekom monopolu Latvijas fiksēto telesakaru jomā līdz 2013. gadam, 1998. gada augustā Latvijas valdība pieņēma lēmumu to samazināt līdz 2003. gadam.
2000. gadā Tilts Communications ierosināja tiesvedību starptautiskajā šķīrējtiesā pret Latvijas Republiku, vainojot Latviju monopoltermiņa samazināšanā.Latvijas valsts šķīrējtiesā iesniedza ievērojami lielāku pretprasību, un 2004. gada 3. martā Latvijas Republika un TeliaSonera vienojās par mierizlīgumu.


== Atsauces ==


== Skatīt arī ==
Tet
Telia Company


== Ārējās saites ==
TILTS Communications A/S Dānijas uzņēmumu reģistrā[novecojusi saite]