revision: 3340354
title: Bils Rebane
url: https://lv.wikipedia.org/wiki/Bils_Rebane


---

Bils Rebane (angļu: William "Ito" Rebane, dzimis 1937. gada 8. februārī) ir Latvijā dzimis amerikāņu zinātniskās fantastikas un šausmu filmu režisors, producents un kinoscenārists.


== Dzīvesgājums ==
Dzimis kā Vilhelms Rebane 1937. gada 8. februārī Rīgā jauktā igauņu-latviešu ģimenē, kopš bērnības runāja igauņu, latviešu, vācu un krievu valodā. Otrā Pasaules kara beigās viņš kopā ar vecākiem devās bēgļu gaitās uz Vāciju, 1952. gadā ieceļoja ASV.
Mācījās teātra mākslu Čikāgas Mākslas institūtā (Art Institute of Chicago). Savu karjeru viņš sāka Čikāgas televīzijā, 1956. gadā devās atpakaļ uz Vāciju, kur strādāja pie Hamburgas filmu režisora Adalberta Baltesa (Adalbert Baltes). Pēc atgriešanās ASV viņš darbojās Čikāgas filmu studijā United Film and Recording Studios, kur attīstīja inovatīvus filmēšanas paņēmienus.
Viņa pirmā patstāvīgi uzņemtā filma bija finansiāli ienesīgā muzikāla īsfilma Twist Craze, kurai sekoja Dance Craze. 1963. gadā viņš sāka uzņemt zinātniskās fantastikas filmu Terror at Halfway, ko 1965. gadā pabeidza Heršels Līvaiss (Herschell Gordon Lewis) un izlaida uz ekrāniem kā Monster A Go-Go.
1960. gadu beigās viņš izveidoja savu filmu studiju rančo pie Glīsonas Viskonsinas štatā, kur 1973. gadā uzņēma šausmu filmu zinātniskās fantastikas stilā Invasion from Inner Earth. Tai sekojas daudzas citas filmas, ieskaitot The Giant Spider Invasion, The Alpha Incident (1978), The Capture of Bigfoot (1979), The Demons of Ludlow (1983), The Game (1984), Twister's Revenge! (1987) un Blood Harvest (1987).
Pēc pārciestas smadzeņu triekas 1989. gadā Bils Rebane pārtrauca uzņemt filmas un slēdza savu studiju. Pēc Igaunijas neatkarības atjaunošanas viņš finansiāli palīdzējis Igaunijas filmu ražotājiem. 
2002. gadā Rebane nesekmīgi kandidēja uz Viskonsinas štata gubernatora vietu kā ASV Reformu partijas kandidāts.2009. gadā Rebane saņēma Viskonsinas filmu ražotāju balvu par mūža ieguldījumu (Lifetime Achievement Award).


=== Pazīstamākās filmas ===
Monster A Go-Go (1965)
Invasion from Inner Earth (1974)
The Giant Spider Invasion (1975)
Rana: The Legend of Shadow Lake (1975)
The Alpha Incident (1978)
The Capture of Bigfoot (1979)
The Demons of Ludlow (1983)
The Game (1984)
Twister's Revenge! (1987)
Blood Harvest (1987)


=== Bibliogrāfija ===
Film funding two-thousand (2000)
From Roswell with Love (2008)


== Atsauces ==


== Ārējās saites ==
IMDb profils (angliski)
AllMovie profils (angliski)