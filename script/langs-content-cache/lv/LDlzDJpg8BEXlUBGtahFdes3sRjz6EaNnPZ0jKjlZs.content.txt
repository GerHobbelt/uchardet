revision: 3850556
title: Pau Gazols
url: https://lv.wikipedia.org/wiki/Pau_Gazols


---

Pau Gazols i Saezs (katalāņu: Pau Gasol i Sàez, izrunā: [ˈpaw gəˈzɔɫ]; dzimis 1980. gada 6. jūlijā Barselonā, Spānijā) ir katalāņu tautības Spānijas bijušais basketbolists, spēlēja spēka uzbrucēja un centra pozīcijās. Ilggadējs Spānijas basketbola izlases spēlētājs. Divkārtējs Nacionālās basketbola asociācijas (NBA) čempions Losandželosas "Lakers" sastāvā.
P. Gazols kļuva par otro Spānijas basketbolistu pēc Fernando Martina, kas spēlējis NBA, kā arī viņš ir pirmais NBA Visu zvaigžņu spēles dalībnieks (2006. gadā Hjūstonā), pirmais NBA izslēgšanas spēļu dalībnieks (ar "Grizzlies" 2004. gadā) un pirmais NBA čempions no Spānijas (ar "Lakers" 2009. gadā). Spānijas izlases sastāvā ir izcīnījis medaļas daudzos starptautiskos turnīros, tai skaitā sudraba medaļu 2008. gada olimpiskajās spēlēs Pekinā un 2012. gada olimpiskajās spēlēs Londonā, zelta medaļu 2006. gada Pasaules, kā arī trijos Eiropas čempionātos. Viņš ir bijis vairāku turnīru vērtīgākais spēlētājs (MVP) un vairākkārt dažādās aptaujās ir atzīts par Eiropas gada labāko spēlētāju.
2001. gada NBA draftā viņu izraudzījās Atlantas "Hawks" ar kopējo 3. kārtas numuru, taču tiesības uz viņu tika atdotas Memfisas "Grizzlies". Šī kluba sastāvā spāņu basketbolists pavadīja sešas ar pusi sezonas.


== Klubu karjera ==


=== Karjera Eiropā ===
P. Gazols sāka spēlēt basketbolu savas skolas komandā "Alvirne". Vēlāk viņš parakstīja līgumu ar basketbola klubu Kornellas "Bàsquet". 16 gadu vecumā Gazols sāka spēlēt Barselonas "Bàsquet" junioru komandā, ar ko tika svinēta uzvara Spānijas junioru čempionātā. Kopš tā laika P. Gazols bija Spānijas jaunatnes izlašu kandidātu sarakstā. 1998. gadā viņš uzvarēja Alberta Šveicera turnīrā un Eiropas U-18 čempionātā. Abos šajos turnīros viņu pamanīja vairāki skauti, kuri vēlējās, lai P. Gazols studē un spēlē basketbolu ASV. Lai arī viņš laukumā nepavadīja daudz laika, jaunais spēlētājs tika ievērots sava auguma, spēles rakstura un koordinācijas dēļ. Neskatoties uz pastiprināto skautu interesi, Gazols izvēlējās turpināt karjeru un mācības Eiropā. Nozīmīga loma šī lēmuma pieņemšanā bija Hoanam Montesam, kurš vēlāk palīdzēja viņam startēt vairākos kluba līmeņos. Spānijas basketbola līgā (Liga ACB) Gazols debitēja 1999. gada 17. janvāra spēlē pret CB Cáceres. Debija neizvērtās veiksmīga, jo šajā spēlē tika piedzīvots zaudējums ar 78—82. Ar kluba pirmo komandu Gazols vēl nospēlēja trīs spēles (kopumā 11 minūtes), bet turpmāk spēlēja EBA līgas komandā. Otrajā sezonā Gazols atgriezās ACB līgā un šoreiz viņš vidēji spēlē uz laukuma pavadīja 15 minūtes. 2000.—2001. gada sezonā P. Gazols nomainīja savainoto Barselonas kluba zvaigzni Roniju Seikaliju. P. Gazols spēlēja nozīmīgu lomu komandas startos abos Spānijas lielākajos turnīros: Spānijas līgā un Spānijas Karaļa kausa izcīņā (Copa del Rey). Barselonas klubs abos turnīros uzvarēja un pats P. Gazols tika atzīts par abu turnīru vērtīgāko spēlētāju. Klubs startēja arī Eirolīgas kvalifikācijā, taču zaudēja Trevizo "Benetton". P. Gazols šajā spēlē nepiedalījās, jo viņam bija apendicīts. Savā pēdējā sezonā Eiropā viņš vidēji 24 minūšu laikā guva 11,3 punktus un 5,2 atlēkušās bumbas.
Pēc abiem šiem klubu turnīriem un izcīnītās bronzas medaļas 2001. gada Eiropas čempionātā Turcijā par šo spāņu centra spēlētāju tika izrādīta pastiprināta interese no vairākiem NBA klubiem.


=== 2001.—2002. gada NBA sezona ===
Skatīt arī: 2001.—2002. gada NBA sezona.2001. gada NBA draftā viņam prognozēja 10.—15. vietu, tāpēc P. Gazolam bija jāizvēlas starp vēl vienu sezonu Barselonas klubā vai karjeru NBA. Viņš izvēlējās NBA un drafts izrādījās sekmīgāks, jo 27. jūnijā basketbolistu izraudzījās Atlantas "Hawks" ar kopējo trešo kārtas numuru. Viņš kļuva par pirmo ārpus Amerikas dzimušo basketbolistu, kas ticis izvēlēts ar tik augstu izvēles numuru (vēlāk ar augstāku izvēles numuru tika izraudzīti Jao Mins un Andrea Barnjāni). Vēlāk kopā ar Brevinu Naitu un Lorensenu Raitu viņš tika aizmainīts uz Memfisas "Grizzlies" apmaiņā pret Šarīfu Abderahīmu un Džamalu Tinsliju. Oficiālā prezentācija notika 2001. gada 1. oktobrī.
P. Gazols Nacionālajā basketbola asociācijā debitēja 2001. gada 1. oktobrī 21 gada un 118 dienu vecumā spēlē pret Detroitas "Pistons" "Grizzlies" mājas arēnā The Pyramid. Debijas spēlē viņš 17 minūšu laikā guva 4 punktus un savāca 4 atlēkušās bumbas. Šī bija pirmā sezona pēc "Grizzlies" pārvākšanās no Vankūveras un Memfisu. Pirmajā sezonā spānis
vidēji spēlē guva 17,6 punktus, savāca 8,9 atlēkušās bumbas, atdeva 2,7 rezultatīvas piespēles un bloķēja 2,1 pretinieku metienu. Tāpat viņš bija vienīgais komandas spēlētājs, kas ir aizvadījis visas 82 regulārās sezonas spēles.Pārliecinošais sniegums un labā statistika P. Gazolam ļāva iegūt sezonas labākā debitanta balvu pēc atzīšanas par novembra, janvāra un marta labāko debitantu. P. Gazols kļuva par pirmo eiropieti, kam izdevies izcīnīt šo apbalvojumu. Vēl P. Gazols tika iekļauts sezonas simboliskajā labāko debitantu pirmajā izlasē.Viņš bija labākais jaunais spēlētājs visā līgā gūto punktu, savākto atlēkušo bumbu, bloķēto metienu un metienu precizitātes ziņā. Tāpat P. Gazols bija labākais savas komandas punktu guvējs 37 spēlēs un labākais atlēkušo bumbu savācējs 43 spēlēs. 72 spēlēs viņš guva vismaz 10 punktus, tai skaitā 30 spēlēs — vismaz 20 punktus un trijās spēlēs — vismaz 30 punktus.
Tāpat spēlētājs piedalījās NBA Visu zvaigžņu spēles jauno spēlētāju izaicinājuma spēlē 9. februārī Filadelfijā, kur guva 10 punktus un savāca 7 atlēkušās bumbas. P. Gazola pārstāvētā jauno spēlētāju izlase uzvarēja "otrgadniekus" ar 103—97.7. marta spēlē pret Indiānas "Pacers" viņš bloķēja 7 pretinieku metienus, kā arī guva 23 punktus un savāca 15 atlēkušās bumbas. 5. aprīļa spēlē pret Hjūstonas "Rockets" P. Gazols guva 32 punktus, kas bija viņa šīs sezonas rekords, vēl spānis savāca 14 atlēkušās bumbas. 14. aprīļa spēlē pret "Rockets" viņš bija tuvu savam pirmajam triple-double, spāņu centrs guva 18 punktus, savāca 11 atlēkušās bumbas un atdeva 8 rezultatīvas piespēles. Visvairāk atlēkušās bumbas (17) viņš savāca 19. janvāra spēlē pret Orlando "Magic", vēl viņš šajā spēlē guva 26 punktus. Ievērības cienīgs gājiens bija P. Gazola ietriektā bumba grozā pret Kevinu Gārnetu, pēc kā pats K. Gārnets paslavēja spāni par viņa darbību laukumā.Komanda šo sezonu pabeidza ar negatīvu uzvarēto—zaudēto spēļu bilanci (23—59) un nespēja kvalificēties izslēgšanas spēlēm. Tāpat karjeru beidza divi no komandas līderiem: Braients Rīvss un Maikls Dikersons.


=== 2002.—2003. gada NBA sezona ===

2002.—2003. gada sezonā P. Gazola sniegums uzlabojās, vidēji spēlē viņš guva 19 punktus, savāca 8,8 atlēkušās bumbas un atdeva 2,8 rezultatīvas piespēles, taču tas viss tika sasniegts par vidēji minūti mazākā laika posmā jaunā trenera Sidnija Lava rotācijas principa dēļ. S. Lavs tika pieņemts darbā, jo vienības iepriekšējā trenera Hubija Brauna vadībā komanda zaudēja sezonas pirmajās astoņās spēlēs.
Arī šajā sezonā viņš bija laukumā visās 82 sezonas spēlēs, turklāt visās izgāja starta piecniekā. P. Gazols bija devītais precīzākais metējs (51%), desmitais visvairāk double-double savākušais spēlētājs (32), 12. visvairāk atlēkušās bumbas savākušais (8,8), 14. labākais bloķētājs (1,8) un 30. labākais punktu guvējs (19 punkti vidēji spēlē) visā līgā. Tāpat viņš bija komandas rezultatīvākais spēlētājs. Spānis otro gadu pēc kārtas piedalījās debitantu izaicinājuma spēlē, kas bija NBA Visu zvaigžņu spēles nedēļas nogales sastāvdaļa. Šajā spēlē viņš guva 17 punktus, savāca 11 atlēkušās bumbas, P. Gazola pārstāvētā "otrgadnieku" komanda uzvarēja debitantus ar 132—112. Viena no P. Gazola labākajām 2002.—2003. gada sezonas spēlēm bija 2003. gada 3. martā pret Bostonas "Celtics", kurā spāņu basketbolists guva 23 punktus un izcīnīja 17 atlēkušās bumbas.
"Grizzlies" sezonas 82 spēlēs guva tikai 28 uzvaras, piedzīvoja 54 zaudējumus un neiekļuva izslēgšanas spēlēs.


=== 2003.—2004. gada NBA sezona ===
2003.—2004. gada sezonas sākumā P. Gazola pavadītais laiks uz laukuma samazinājās no 36 minūtēm un 31,5 minūti, tāpat arī statistiskie rādītāji kritās — viņš 2003.—2004. gada regulārajā sezonā vidēji spēlē guva 17,7 punktus, savāca 7,7 atlēkušās bumbas un atdeva 2,5 rezultatīvas piespēles.
2003. gada 31. oktobra spēlē pret Bostonas "Celtics" spānis guva savu 3000. punktu NBA karjerā un 12. novembrī viņš savāca savu 1500. atlēkušo bumbu spēlē pret Orlando "Magic". Tāpat šīs sezonas laikā viņš sasniedza jaunus karjeras rekordus un 2004. gadā kļuva par "Grizzlies" vienības kapteini. 29. novembra spēlē pret Klīvlendas "Cavaliers" viņš guva 37 punktus, 12. marta spēlē pret Losandželosas "Clippers" P. Gazols savāca 18 atlēkušās bumbas. 20. februārī viņš atkārtoja komandas rekordu bloķētajos metienos, P. Gazols bloķēja 8 Fīniksas "Suns" spēlētāju metienus, kā arī guva 17 punktus, savāca 10 atlēkušās bumbas un 5 reizes rezultatīvi piespēlēja saviem komandas biedriem.2004. gada 5. aprīlī P. Gazols izlaida savu pirmo spēli NBA kājas traumas dēļ, līdz šai spēlei aizvadīdams 240 spēles pēc kārtas. Tas ir 6. labākais rādītājs visā līgā.
Šī bija pirmā sezona "Grizzlies" vēsturē, kad komanda kvalificējās izslēgšanas spēlēm, komanda regulārajā sezonā sasniedza 50—32 uzvarēto—zaudēto spēļu attiecību. Komandas pretinieki pirmajā izslēgšanas kārtā bija Sanantonio "Spurs" spēlētāji. "Spurs" basketbolisti uzvarēja P. Gazola pārstāvēto komandu četru spēļu sērijā ar 4—0. P. Gazols šajā kārtā guva vidēji 18,5 punktus, savāca 5 atlēkušās bumbas un iedeva 2,5 rezultatīvas piespēles, sērijas 4. spēlē viņš guva 22 punktus, kas ir Memfisas kluba spēlētāju labākais panākums izslēgšanas spēlēs. Viņš bija komandas līderis punktu gūšanā, atlēkušo bumbu savākšanā un metienu bloķēšanā.


=== 2004.—2005. gada NBA sezona ===
2004.—2005. gada sezonas sākumā Memfisas "Grizzlies" pagarināja līgumu ar Gazolu līdz 2011. gadam. Gazola līgumattiecības ar "Grizzlies" beidzās 2005. gadā un viņam bija jāsaņem 4,1 miljons ASV dolāru, taču ar parakstīto līguma pagarinājumu viņš saņemtu 70 miljonus ASV dolāru nākamo 7 gadu laikā.
Šajā sezonā komandu vadīja trīs dažādi treneri. H. Brauns pameta darbu sezonas sākumā veselības problēmu dēļ pie 5—7 uzvarēto—zaudēto spēļu attiecības, viņu nomainīja Laionels Hollinss, kurš komandu vadīja tikai 4 spēlēs, līdz tika parakstīts līgums ar Maiku Fratello. Trenera taktika tika balstīta uz aizsardzību un ilgu bumbas kontroli, tie bija tādi aspekti, kas neveicināja personīgās statistikas celšanu, bet uzlaboja komandas spēli. P. Gazols vidēji spēlē uz laukuma pavadītajās 32 minūtēs spēja gūt 17,8 punktus, savākt 7,8 atlēkušās bumbas un rezultatīvi piespēlēt 2,4 reizes.
P. Gazols tika atzīts par Rietumu konferences nedēļas labāko spēlētēju (27. decembris—2. janvāris), šīs nedēļas spēļu laikā viņš guva vidēji 23,6 punktus, savāca 7,7 atlēkušās bumbas, 3,3 reizes rezultatīvi piespēlēja un bloķēja 1,3 pretinieku metienus. Savu labāko spēli šajā sezonā viņš aizvadīja pret Filadelfijas "76ers", šajā spēlē viņš guva 34 punktus, 15 reizes savāca atlēkušo bumbu, divreiz rezultatīvi piespēlēja, bloķēja 3 pretinieku metienus un vienu reizi pārtvēra pretinieku piespēli. 12. decembrī spēlē pret Goldensteitas "Warriors" atkārtoja komandas rekordu bloķētajos metienos spēles pirmajā puslaikā (5 bloķēti metieni). 11. janvārī spēlē pret Indiānas "Pacers" P. Gazols guva 31 punktu un veica četrus blokus, tā sasniedzot 5000 gūto punktu un 500 veikto bloku robežu, kļūstot par 10. ātrāko spēlētāju visā līgā, kam to ir izdevies veikt kopš 1973.—1974. gada sezonas.Komanda otro reizi pēc kārtas iekļuva NBA izslēgšanas spēļu turnīrā ar uzvarēto—zaudēto spēļu bilanci 45—37, izslēgšanas spēlēs P. Gazola statistika uzlabojās (21,3 punkti, 7,5 atlēkušās bumbas un 2,5 rezultatīvas pispēles 33,3 minūtēs), taču pirmajā kārtā netika gūta neviena uzvara un zaudētas četras spēles pret Fīniksas "Suns" klubu.


=== 2005.—2006. gada NBA sezona ===
Savā piektajā karjeras gadā NBA līgā P. Gazols kļuva par Memfisas kluba labāko atlēkušo bumbu vācēju visā kluba vēsturē, 24. martā spēlē pret Ņujorkas "Knicks" P. Gazols savāca savu 3072. atlēkušo bumbu "Grizzlies" sastāvā. Laika posmā no 24. janvāra līdz 28. janvārim viņš guva 28 punktus pēc kārtas no soda metienu līnijas, kas ir otrs labākais rezultāts Memfisas kluba vēsturē, tai skaitā divās spēlēs viņš iemeta 12 no 12 soda metieniem, kas ir labākais rezultāts kluba vēsturē. Viņš pirmoreiz karjerā vidēji spēlē guva vismaz 20 punktus (2005.—2006. gada sezonā — 20,4), tāpat viņš savāca 8,9 atlēkušās bumbas un atdeva 4,6 rezultatīvas piespēles uz laukuma pavadītajās 39,2 minūtēs. Viņš bija komandas labākais punktu guvējs 40 reizes, 44 spēlēs labākais atlēkušo bumbu savācējs, 39 reizes bija labākais piespēļu dalītājs un 49 spēlēs visvairāk no savas komandas bloķēja pretinieku metienus. Visā līgā "Grizzlies" spēlētājs bija 19. rezultatīvākais, 17. visvairāk atlēkušās bumbas savākušais, 13. visvairāk bloķējušais un 11. visvairāk laukumā pavadījušais spēlētājs. Viņš sasniedza jaunu karjeras rekordu spēlē gūto punktu ziņā — 2006. gada 28. marta spēlē pret Sietlas "SuperSonics" viņš guva 44 punktus. Arī savu pirmo triple-double viņš guva pret "SuperSonics", uzvarētajā spēlē 8. martā spāņu basketbolists guva 21 punktu, savāca 12 atlēkušās bumbas un 12 reizes rezultatīvi piespēlēja. Divreiz tika atzīts par Rietumu konferences nedēļas labāko spēlētēju. Viņš guva uzvaru nesošos punktus spēlēs pret Goldensteitas "Warriors" un Atlantas "Hawks".2006. gada 9. februārī P. Gazols piedalījās savā pirmajā NBA Visu zvaigžņu spēlē, kas notika Hjūstonā, Teksasas štatā. Viņš bija Rietumu konferences rezerves spēlētājs. P. Gazols bija pirmais Spānijas un Memfisas "Grizzlies" basketbolists, kas piedalās Visu zvaigžņu spēlē. P. Gazols šajā spēlē savāca 12 atlēkušās bumbas, vairāk nekā jebkurš cits šīs spēles dalībnieks.P. Gazols un viņa pārstāvētais klubs trešoreiz iekļuva izslēgšanas spēļu turnīrā, kur gan zaudēja visās četrās spēlēs pirmajā kārtā pret Dalasas "Mavericks". Izslēgšanas turnīrā spānis 39,5 pavadīto minūšu laikā spēja gūt 20,3 punktus, savākt 6,8 atlēkušās bumbas un 3 reizes rezultatīvi piespēlēt saviem komandas biedriem.


=== 2006.—2007. gada NBA sezona ===
P. Gazols izlaida 2006.—2007. gada sezonas pirmās 23. spēles, jo 2006. gada Pasaules čempionāta pusfināla spēlē pret Argentīnas izlasi guva pēdas traumu. Šajā turnīrā viņš tika atzīts par turnīra vērtīgāko spēlētāju, kā arī kopā ar Spānijas izlasi izcīnīja zelta medaļu. Pēc atgriešanās viņa atlēkušo bumbu savākšanas tehnika uzlabojās, līdz ar to uzlabojās viņa statistika. P. Gazols šajā sezonā vidēji spēlē guva 20,8 punktus, savāca 9,8 atlēkušās bumbas, rezultatīvi piespēlēja 3,4 reizes un bloķēja 2,1 pretinieku metienu. "Grizzlies" spēja gūt tikai 22 uzvaras, vēl tika piedzīvoti 60 zaudējumi, kā rezultātā komanda nekvalificējās izslēgšanas turnīra spēlēm.
Savu sezonas veiksmīgāko spēli viņš aizvadīja 29. janvārī pret Sakramento "Kings". Šajā spēlē viņš guva 34 punktus, vairāk 2006.—2007. gada sezonā nespēja gūt ne P. Gazols, ne arī kāds no viņa komandas biedriem. Tāpat šajā spēlē viņš atkārtoja karjeras rekordu bloķētajos metienos (8 bloki). 31. janvāra spēlē pret Dalasas "Mavericks" viņš pārspēja Šarīfu Abderahīmu izpildīto soda metienu ziņā. 6. februāra spēlē pret Hjūstonas "Rockets" P. Gazols kļuva par visvairāk soda metienus iemetušo basketbolistu kluba vēsturē. Nākamās dienas spēlē pret "Mavericks" P. Gazols kļuva par kluba rekordistu aizvadīto minūšu ziņā. 7. marta spēlē pret Toronto "Raptors" viņš apsteidza Š. Abderahīmu (7801 punkts) arī gūto punktu ziņā visā karjerā, P. Gazols savā karjerā pēc šīs spēles bija guvis 7809 punktus. Šajā spēlē viņš guva 16 punktus un šo panākumu klātienē vēroja viņa tautieši Hosē Manuels Kalderons un Horhe Garvahosa. 24. janvārī spāņu basketbolists guva savu otro triple-double, spēlē pret Jūtas "Jazz" viņš guva 17 punktus, savāca 13 atlēkušās bumbas un atdeva 12 rezultatīvas piespēles.P. Gazola vārds arvien biežāk sāka parādīties iespējamo transfēru sarakstā. Viņš vēlējās no komandas, kura nevar izcīnīt neko lielu, pāriet uz komandu, kura spēj izcīnīt NBA čempionu titulu.
Tika vestas pārrunas ar vairākām komandām, taču "Grizzlies" ģenerālmenedžera Džerija Vesta vēlmes padarīja šo pāreju grūtāku. Sarunās ar Čikāgas "Bulls" Vests pretī gribēja saņemt Benu Gordonu, Kirku Hinrihu un Luolu Dengu, līdz ar to "Bulls" atteicās no piedāvājuma. Vēl sarunas tika vestas ar Bostonas "Celtics" un Ņūdžersijas "Nets".


=== 2007.—2008. gada NBA sezona ===
2007.—2008. gada sezonas sākumā tika nolīgts jauns galvenais treneris Marks Iavaroni, līdz ar viņa stāšanos pie komandas vadīšanas komandas spēle tika radikāli izmainīta, daudzu spēlētāju loma komandā mainījās, par komandas līderi kļuva Rūdijs Gejs, līdz ar to runas par P. Gazola pāreju pastiprinājās.
2008. gada 1. februārī P. Gazols tika aizmainīts uz Losandželosas "Lakers" pretī saņemot Kvami Braunu, Dževarisu Kristentonu, Āronu Makkīnu, Marku Gazolu un 2008. un 2010. gada draftu pirmās kārtas izvēles tiesības. Vēlāk šis darījums tika asi kritizēts. Kriss Volless savā ESPN rakstā izteicās, ka tas bija Maikla Hīslija pasūtījums, lai potenciālajam "Grizzlies" pircējam klubs šķistu daudz veiksmīgāks darījums. M. Hīslijs klubu centās pārdot jau divus gadus, taču neveiksmīgi. Volless teica, ka M. Hīslijs negribīgi veica šo darījumu. Tāpat viņš atzina, ka "Lakers" bija labākā izvēle. Aiziešanas brīdī P. Gazolam piederēja 12 kluba rekordi: aizvadītajās spēlēs, aizvadītajās minūtēs, izpildītajos un iemestajos divpunktu metienos, izpildītajos un iemestajos soda metienos, savāktajās atlēkušajās bumbās aizsardzībā, uzbrukumā un kopējā vērtējumā, bloķētajos metienos, izdarītajās kļūdās un gūtajos punktos. Viņa jaunais komandas biedrs Kobe Braiants izteicās: "Pau Gazols ir satriecošs.""Lakers" sastāvā P. Gazols debitēja 5. februārī pret Ņūdžersijas "Nets", šajā spēlē viņš guva 24 punktus un savāca 12 atlēkušās bumbas. Šajā spēlē viņa pārstāvētais klubs uzvarēja ar 105—90. 14. marta spēlē pret Ņūorleānas "Hornets" P. Gazols sastiepa potīti, savainojumu viņš guva uzkāpdams savam komandas biedram Vladimiram Radmanovičam uz kājas spēles pirmajā ceturtdaļā. Kopumā viņš izlaida 10 spēles. Ar potītes uztūkumu viņš cīnās vēl joprojām. Gazols atgriezās komandas sastāvā 2. aprīļa spēlē pret Portlendas "Trail Blazers" un aizvadītajās 32 minūtēs viņš guva 10 punktus, savāca 6 atlēkušās bumbas un atdeva septiņas rezultatīvas piespēles. P. Gazols palīdzēja "Lakers" gūt labāko uzvarēto—zaudēto spēļu attiecību Rietumu konferencē (57—25), tai skaitā ar Gazolu sastāvā "Lakers" spēļu attiecība bija 22—5. P. Gazols kļuva par pirmo spāņu basketbolistu, kura komanda NBA regulāro sezonu pabeidz kā konferences uzvarētāja. Vidēji spēlē visā sezonā, summējot viņa statistiku "Grizzlies" un "Lakers", viņš guva 18,9 punktus, savāca 8,4 atlēkušās bumbas, 3,2 reizes rezultatīvi piespēlēja. Atsevišķi viņš uzrādīja ļoti līdzīgu sniegumu "Grizzlies" un "Lakers" klubos. Komandas līderis Kobe Braiants atzina, ka spēlēšana ar Gazolu vienā komandā ir nesusi panākumus jau no paša sākuma.

2008. gada izslēgšanas spēļu pirmajā kārtā "Lakers" tikās ar Denveras "Nuggets", šī bija ceturtā reize P. Gazola karjerā, kad viņa komanda kvalificējas izslēgšanas spēlēm. Pirmajā spēlē, kuru "Lakers" uzvarēja, P. Gazols bija viens no galvenajiem uzvaras veicinātājiem, viņš guva 36 punktus, savāca 16 atlēkušās bumbas, iedeva 8 rezultatīvas piespēles un bloķēja 3 pretinieku metienus. Sērijā pret "Nuggets" viņi uzvarēja ar 4—0 un Gazolam šī bija pirmā reize karjerā, kad viņa klubs pārvar izslēgšanas spēļu pirmo kārtu. Pirmajā kārtā viņš vidēji spēlē guva 22,3 punktus, savāca 9 atlēkušās bumbas, 5 reizes rezultatīvi piespēlēja un 2,8 reizes bloķēja pretinieku metienus.
Konferences pusfinālā komandas pretinieki bija Jūtas "Jazz" basketbolisti. "Lakers" basketbolisti uzvarēja pirmās divas spēles savā laukumā, to pašu paveica "Jazz" savā laukumā, izlīdzinot rezultātu sērijā, un Kalifornijas štata pārstāvji uzvarēja spēli mājās un izbraukumā, uzvarēja visā sērijā ar 4—2 un sasniedza konferences finālu. Tajā "Lakers" piecu spēļu sērijā ar 4—1 uzvarēja Sanantonio "Spurs" basketbolistus. Pēdējā spēlē pret "Spurs" P. Gazols laboja savu rekordu savāktajās atlēkušajās bumbās (19). Viņš kļuva par pirmo spāni, kurš spēlējis NBA finālā. Izslēgšanas spēlēs P. Gazols bija viens no komandas panākumu galvenajiem autoriem.
P. Gazols finālsērijā pret Bostonas "Celtics" vidēji spēlē guva 14,7 punktus, taču regulārajā sezonā viņš vidēji spēlē guva 18,9 punktus. Tāpat viņš bija "Lakers" līderis finālsērijā atlēkušo bumbu ziņā, vidēji spēlē viņš savāca 10,2 atlēkušās bumbas, kas bija vairāk nekā vidēji regulārajā sezonā (8,4 atl. bumbas). Losandželosas klubs zaudēja "Celtics" sešu spēļu sērijā ar 2—4, tai skaitā sērijas 6. spēlē tika piedzīvota sagrāve ar 131—92. 39 punktu starpība ir lielākā NBA čempionu noskaidrošanas spēlēs un viena no lielākajām punktu starpībām NBA finālsēriju vēsturē. Šajās izslēgšanas spēlēs spāņu centrs bija komandas otrs labākais punktu guvējs (16,9), atlēkušo bumbu savācējs (9,3) un rezultatīvo piespēļu dalītājs (4,0), tāpat viņš bija komandas līderis bloķētajos metienos (1,90). Tāpat viņš kopā ar Lamaru Odomu bija komandas līderi izslēgšanas spēlēs gūto double-double ziņā (10).


=== 2008.—2009. gada NBA sezona ===
Šīs ir vienreizējas izjūtas. Šis man bijis neticams gads — pirmo reizi izcīnīju NBA čempiontitulu, un tagad zelta medaļas Eiropas čempionātā — kaut kas tāds, ko nebijām sasnieguši nekad iepriekš. — Pau Gazols pēc uzvaras 2009. gada Eiropas čempionātā.
2008.—2009. gada sezonas sākums "Lakers" klubam bija ļoti veiksmīgs, jo tika uzvarēts pirmajās septiņās spēlēs. Tāpat klubs sasniedza savu rekordu uzvarēto spēļu ziņā sezonas sākumā (17—2), decembra vidū šī attiecība bija jau 21—3.
2008.—2009. gada NBA sezona bija pirmā P. Gazola brālim Markam NBA līgā, līdz ar to dažās spēlēs bija izveidojusies situācija, kad pretinieku komandās spēlē divi brāļi. Pirmā šāda spēle notika FedExForum arēnā Memfisā, šī bija vēsturiska tikšanās, jo iepriekš bija tikai amerikāņu radinieku sastapšanās pretinieku komandās vienā spēlē.2009. gada 2. janvārī spēlē pret Jūtas "Jazz" viņš guva savu 10 000. punktu NBA karjerā (spēlē 21 punkts, 11 atlēkušās bumbas, 6 rez. piespēles), kļūdams par otro ātrāko spēlētāju no Eiropas, kas ir sasniedzis 10 000 punktu robežu. Pirmais to paveica vācietis Dirks Novickis.29. janvārī NBA publicēja Visu zvaigžņu spēles sastāvus. P. Gazols tika iekļauts Visu zvaigžņu spēles Rietumu konferences rezervistu sastāvā, taču pirmo reizi viņš tika iebalsots Visu zvaigžņu spēlē kā "Lakers" pārstāvis. Vēl viņš tika atzīts par Rietumu konferences nedēļas labāko spēlētēju (2. februāris—8. februāris). Divas nedēļas vēlāk viņš šo panākumu atkārtoja, vidēji spēlē gūstot 20,3 punktus, savācot 10,8 atlēkušās bumbas, atdodot 6,5 rezultatīvas piespēles. Labāko sniegumu viņš parādīja spēlē pret Atlantas "Hawks", šajā spēlē viņš guva triple-double (12 punkti, 13 atlēkušās bumbas un 10 piespēles). "Lakers" februārī guva 11—2 uzvarēto—zaudēto spēļu bilanci un vairākkārt tika uzvarētas Bostonas "Celtics" un Klīvlendas "Cavaliers" komandas. Tas palīdzēja P. Gazolam februārī kļūt par Rietumu konferences mēneša labāko spēlētāju. Februārī viņš vidēji spēlē guva 20,9 punktus (58,6% metienu realizācija no spēles) un savāca 10,9 atlēkušās bumbas.
Visu zvaigžņu spēlē Fīniksā 17 laukumā pavadītajās minūtēs spāņu centrs guva 14 punktus un savāca 8 atlēkušās bumbas. Viņš palīdzēja Rietumu komandai uzvarēt Autrumu komandu ar 146—119.2009. gada februārī P. Gazols pirmoreiz karjerā tika atzīts par Eiropas gada labāko spēlētāju.Regulāro sezonu viņš pabeidza ar vidēji spēlē gūtiem 18,9 punktiem, izcīnītām 9,6 atlēkušajām bumbām, izdarītām 3,5 rezultatīvām piespēlēm un 1 bloķētu metienu. Taču viņa pārstāvētais "Lakers" regulāro sezonu beidza pirmajā vietā rietumos ar spēļu bilanci 65—17. Izslēgšanas spēļu pirmajās divās kārtās "Lakers" uzvarēja "Jazz" piecu spēļu un "Rockets" septiņu spēļu sērijā. Sērijas trešās spēles laikā kājas savainojumu guva viens no "Rockets" rezultatīvākajiem spēlētājiem Jao Mins. Pēc uzvaras pār "Nuggets" septiņu spēļu sērijā konferences finālā "Lakers" otro reizi pēc kārtas spēlēja finālā, kur šoreiz tikās ar "Magic". Finālā "Lakers" uzvarēja Orlando klubu piecu spēļu sērijā (4—1), 2009. gada 15. jūnijā P. Gazols kļuva par pirmo spāni, kas izcīnījis NBA čempiontitulu. Izšķirošajā spēlē viņš guva 14 punktus, savāca 15 atlēkušās bumbas un bloķēja 4 pretinieku metienus. Pirmoreiz viņš tika iekļauts NBA simboliskajā trešajā izlasē.


=== 2009.—2010. gada NBA sezona ===

2009. gada 24. decembrī P. Gazols parakstīja līgumu ar "Lakers" par 64,7 miljoniem ASV dolāriem uz 3 gadiem.P. Gazols nevarēja piedalīties sezonas pirmajās 11 spēlēs labās kājas paceles cīpslas savainojuma dēļ. Savā pirmajā sezonas spēlē pret "Bulls" viņš 35 minūšu laikā guva 24 punktus un savāca 13 atlēkušās bumbas. P. Gazols otro gadu pēc kārtas tika iekļauts Visu zvaigžņu spēles sastāvā, tāpat kā 2009. gadā, arī 2010. gada spēlē viņš tika iekļauts Rietumu konferences rezervistu sarakstā. Visu zvaigžņu spēlē 14. februārī Dalasas "Mavericks" mājas spēļu laukumā Cowboys Stadium Austrumu konferences spēlētāji uzvarēja Rietumu konferences komandu ar 141—139. P. Gazols 20 laukumā pavadīto minūšu laikā guva 13 punktus un savāca 6 atlēkušās bumbas. Spānis tika atzīts par nedēļas labāko Rietumu konferences spēlētāju (15. marts—21. marts). Šīs nedēļas 4 spēļu laikā viņš laukumā pavadīja vidēji vairāk nekā 36 minūtes, guva vidēji 24,8 punktus un savāca 11,8 atlēkušās bumbas. Visvairāk punktus šajā sezonā viņš guva 4. aprīļa spēlē pret Sanantonio "Spurs" (32 punkti), taču "Lakers" zaudēja.Regulāro sezonu viņš pabeidza ar vidēji spēlē gūtiem 18,3 punktiem, izcīnītajām 11,3 atlēkušajām bumbām, izdarītajām 3,4 rezultatīvajām piespēlēm un 1,7 bloķētiem metieniem. Viņa pārstāvetā "Lakers" regulāro sezonu pabeidza ar 57 uzvarētām un 25 zaudētam spēlēm, kas komandu ierindoja 1. vietā Rietumu konferences noslēguma tabulā.
No 65 spēlēm, kurās viņš izgāja laukumā, 46 spēlēs "Lakers" guva uzvaru, šajā sezonā viņš 40 spēlēs guva double-double. Otro reizi savā karjerā tika iekļauts NBA simboliskajā trešajā izlasē.2010. gada februārī P. Gazols otro reizi karjerā tika atzīts par Eiropas gada labāko spēlētāju.

Izslēgšanas spēlēs "Lakers" bija izsēti ar 1. numuru pateicoties uzvarai Rietumu konferencē. Pirmajā kārtā komandas pretnieki bija Oklahomasitijas "Thunder" spēlētāji. "Thunder" basketbolisti tika uzvarēti ar 4—2. Vienā no spēlēm Oklahomasitijā P. Gazols guva uzvaru nesošo grozu. Konferences pusfinālā pret "Jazz" viņš vidēji spēlē guva 23,5 punktus un izcīnīja 14,5 atlēkušās bumbas un "Lakers" izcīnīja uzvaru ar 4—0. Konferences finālā pret Fīniksas "Suns" nācās aizvadīt 6 spēles, no kurām 4 uzvarēja spāņu basketbolista pārstāvētais klubs. Tāpat kā iepriekšējās divas sezonas ar P. Gazolu sastāvā, arī šoreiz "Lakers" spēlēja finālā, šoreiz pret "Celtics". Sērijas septītajā spēlē P. Gazols guva 19 punktus, izcīnīja 18 atlēkušās bumbas un bloķēja 2 pretinieku metienus, tā palīdzot komandai uzvarēt NBA otro gadu pēc kārtas. Šī bija pirmā reize kluba vēsturē, kad klubs no Bostonas finālsērijā tika uzvarēts septiņu spēļu sērijā.


=== 2010.—2011. gada NBA sezona ===
Laikā, kad Kobe Braiants atguvās no ceļgala operācijas, spānim bija viena no noteicošajām lomām komandā. Pirmās nedēļas spēlēs viņš vidēji spēlē guva 25,3 punktus (52,5 % precizitāte), savāca 10,3 atlēkušās bumbas un atdeva 5 rezultatīvas piespēles. Viņš tika nosaukts par NBA pirmās nedēļas labāko Rietumu konferences spēlētāju. "Lakers" guva uzvaru pirmajās astoņās sezonas spēlēs. P. Gazols trešo sezonu pēc kārtas piedalījās NBA Visu zvaigžņu spēlē. Spēlē viņš 24 minūšu laikā guva 17 punktus (piektais rezultatīvākais starp visiem dalībniekiem) un savāca 7 atlēkušās bumbas, spāņu basketbolista pārstāvētā Rietumu konferences komanda pārspēja Austrumu komandu ar 148—143. Viņa komandas biedrs K. Braiants tika atzīts par spēles MVP. 2011. gada februārī fanu balsojuma un žūrijas vērtējuma kopvērtējumā viņš tika atzīts par gada otro labāko Eiropas basketbolistu. Aptaujā uzvarēja Grieķijas līgas klubu Pirejas "Olympiacos" pārstāvošais serbs Milošs Teodosičs. Regulārās sezonas beigās viņš pirmoreiz karjerā tika iekļauts līgas simboliskajā otrajā izlasē. "Lakers" sezonas kopvērtējumā ierindojās 2. vietā Rietumu konferencē, taču Klusā okeāna divīzijā tika gūta uzvara. Izslēgšanas spēļu pirmajā kārtā klubs izcīnīja uzvaru pār Ņūorleānas "Hornets" ar 4—2. Savukārt otrajā kārtā tika zaudēts nākamajiem čempioniem Dalasas "Mavericks" ar 0—4. P. Gazols izslēgšanas spēļu desmit spēlēs vidēji spēlē guva 13 punktus (42% liela precizitāte). Tas bija spēlētāja sliktākais sniegums visā NBA karjerā izslēgšanas spēlēs.


=== 2011.—2012. gada NBA sezona ===
Mazāk kā mēnesi pēc 2011. gada NBA finālsērijas beigām un nespējas vienoties par jaunu kolektīvo līgumu tika uzsākts NBA lokauts. 2011. gada rudenī P. Gazols kopā ar brāli uzsāka trenēties FC Barcelona sastāvā, taču nepiedalījās kluba spēlēs. 2011. gada novembrī lokauts noslēdzās un tika paziņots par saīsinātās regulārās sezonas izspēli (66 spēles). Decembra pirmajā pusē P. Gazols bija daļa no trīs komandu spēlētāju maiņas, kurā galvenā persona bija Ņūorleānas "Hornets" spēlētājs Kriss Pols. Darījuma rezultātā P. Gazols nonāktu Hjūstonas "Rockets". Taču līgas komisārs Deivids Stērns (kas ir arī "Hornets" vadītājs) atcēla šo darījumu.P. Gazols nepiedalījās Visu zvaigžņu spēlē, taču pirmoreiz karjerā spēlē piedalījās viņa jaunākais brālis Marks Gazols. Pēc regulārās sezonas beigām spānietis tika atzīts par J. Walter Kennedy Citizenship balvas saņēmēju. Šī balva tiek pasniegta spēlētājam vai trenerim, kas sevi īpaši parādījis sabiedriskā darbībā vai labdarībā.


== Karjera Spānijas izlasē ==
P. Gazols kopā ar Spānijas jaunatnes izlasēm izcīnīja uzvaras 1998. gada Eiropas junioru čempionātā un 1999. gada Pasaules junioru čempionātā, finālā uzvarot ASV izlasi. P. Gazola komandas biedri šajos turnīros Hosē Kalderons, Huans Karloss Navarro, Bernijs Rodrigess, Karloss Kabezass un Felipe Rejess kļuva par Spānijas izlases vadošajiem spēlētājiem.
Spānijas pieaugušo izlasē viņš debitēja 2001. gada 15. augustā pārbaudes spēlē pret Grieķijas valstsvienību, savā debijas spēlē viņš guva 20 punktus. Neskatoties uz savu karjeru NBA, viņš ir regulārs izlases kandidāts visos lielākajos turnīros, kuros piedalās Spānijas izlase.
2001. gada Eiropas čempionātā Turcijā Spānijas izlase izcīnīja bronzas medaļu, P. Gazols bija labākais atlēkušo bumbu savācējs šajā turnīrā (9,7 atl. bumbas vid. spēlē) un 6. labākais punktu guvējs, tāpat viņš tika iekļauts turnīra simboliskajā pieciniekā. 2002. gada Pasaules čempionātā viņš kopā ar Spānijas izlasi izcīnīja 5. vietu.
Nākamajā Eiropas čempionātā 2003. gadā Zviedrijā Spānijas izlase spēlēja finālā un zaudēja Lietuvas valstsvienībai. Viņš tika iekļauts čempionāta simboliskajā pieciniekā un bija rezultatīvākais basketbolists ar gūtiem 155 punktiem (25,8 punkti vid. spēlē). 2004. gada vasaras olimpiskajās spēlēs Atēnās tika izcīnīta 7. vieta, kaut arī grupu turnīrā netika piedzīvots neviens zaudējums. Viņš bija rezultatīvākais un labākais bloķētājs visā turnīrā (vid. spēlē 22,4 punkti un 1,85 bloki). Pēdas savainojuma dēļ viņš nespēja palīdzēt Spānijas izlasei 2005. gada Eiropas čempionātā Serbijā, taču viņš strādāja Spānijas televīzijā kā komentētājs.
2006. gada Pasaules čempionātā Japānā viņa pārstāvētā Spānijas izlase izcīnīja zelta medaļas, pats P. Gazols tika atzīts par turnīra vērtīgāko spēlētāju (MVP) un tika iekļauts simboliskajā izlasē. Pusfināla spēlē pret Argentīnas izlasi viņš guva pēdas traumu un izlaida finālu. Par panākumiem Pasaules čempionātā Spānijas izlasei tika piešķirta Astūrijas prinča balva.2007. gada Eiropas čempionātā, kas norisinājās P. Gazola dzimtenē Spānijā, viņš tika iekļauts simboliskajā izlasē un kopā ar Spānijas izlasi izcīnīja sudraba medaļu, finālā zaudējot Krievijas valstsvienībai. Finālā viņš guva tikai 14 punktus un savāca 14 atlēkušās bumbas. Spēles beigās pie rezultāta 59—60 Krievijas izlases labā P. Gazolam bija iespēja palielināt Spānijas gūtos punktus ar metieniem no soda metienu līnijas, taču viņš neiemeta nevienu no metieniem.

2008. gada vasaras olimpiskajās spēlēs Pekinā P. Gazols palīdzēja Spānijas valstsvienībai izcīnīt sudraba medaļu. Finālā viņi zaudēja no NBA spēlētājiem sastāvošajai ASV izlasei. Olimpiskajā turnīrā Spānija pret ASV izlasi spēlēja divas reizes (pirmā spēle notika grupu turnīrā). ASV izlase kļuva par Olimpiskajiem čempioniem ar rezultātu 118—107. ASV izlases treneris Maiks Kšiževskis izteicās, ka šī ir "viena no starptautiskā basketbola izcilākajām spēlēm."Pēc NBA čempiona titula izcīnīšanas P. Gazols apsvēra iespēju nepiedalīties cīņā par 2009. gada Eiropas čempionāta čempiontitulu. Sagatavošanās posma laikā viņš guva savainojumu un spāņu centram trīs nedēļas pirms turnīra sākuma vajadzēja veikt pirksta operāciju. Taču viņš izlēma tomēr piedalīties Eiropas čempionātā Polijā, kur palīdzēja Spānijai pirmoreiz Eiropas čempionātu vēsturē izcīnīt zelta medaļu un P. Gazols tika atzīts par turnīra vērtīgāko spēlētāju, tāpat viņš bija turnīra rezultatīvākais spēlētājs. P. Gazols kļuva par pirmo basketbolistu, kas vienā gadā ir uzvarējis Eiropas čempionātā un ieguvis NBA čempionu gredzenu.
Īsi pirms 2010. gada NBA finālsērijas sākuma P. Gazols atzina, ka nevarēs palīdzēt Spānijas izlasei 2010. gada Pasaules čempionātā. Savu nespēlēšanu viņš izskaidroja ar vēlēšanos atpūsties pēc vairākām garām sezonām klubā un izlasē.


== Spēles stils ==
Neskatoties uz savu augumu (213 cm), viņš ir ļoti atlētisks un ātrs, pārsvarā spēlē spēka uzbrucēja vai centra pozīcijā. Viņš bieži tiek salīdzināts ar citiem spēlētājiem no Eiropas — Toniju Kukoču un Dirku Novicki. P. Gazols savus punktus parasti gūst no soda laukuma vai atrodoties tā tuvumā, viņš vienādi labi darbojas ar abām rokām, kas padara grūtāku pretinieku uzdevumu viņu nosegt. Gazols labākai efektivitātei izmanto āķa metienus un metienus ar māņkustībām. Tāpat viņš ir labs piespēļu dalītājs (vidēji spēlē izdarītas 3,2 rezultatīvas piespēles) un metienu bloķētājs (vidēji spēlē bloķēti 1,7 pretinieku metieni).


== Privātā dzīve ==
P. Gazola māte Marisa ir mediķe un viņa tēvs Agustīns ir slimnīcas administrators. Pirmos savas dzīves gadus viņš pavadīja Kornellā, taču viņš piedzima abu vecāku darba vietā Santpaulu slimnīcā Barselonā. Sešu gadu vecumā viņa ģimene pārvācās uz citu Barselonas rajonu Sentboi de Ļobregatu, kur viņš pavadīja atlikušo bērnību. Pēc vecākā dēla draftēšanas NBA Pau vecāki pārcēlās uz Džērmantaunu Tenesī štatā, bet Pau jaunākie brāļi Marks un Adriāns apmeklēja Lozannas koledžu. Abi vecāki plānoja pārcelties uz Losandželosu pēc P. Gazola pāriešanas uz šīs pilsētas klubu, taču Marka draftēšanas dēļ viņi palika Memfisā. Pašlaik Agustīns ir veselības aprūpes kompānijas darbinieks un Marisa ir brīvprātīgā Sentdžūdas bērnu izmeklēšanas slimnīcā.P. Gazolam vienmēr paticis basketbols, taču savas sportista gaitas sāka regbijā. Viņš bieži tiek raksturots kā ģimenes cilvēks ar labām sekmēm skolā, kautrīgs bērns, kuram patīk reizēm pajokot.
Es centos saprast, ko tas nozīmē un ko man būtu jādara. Tas ir viens no tiem brīžiem dzīvē, kas paliek atmiņā uz visu mūžu. — Pau Gazols pēc HIV atklāšanas Maģiskajam Džonsonam.
Viņš ir atzinis, ka bērnībā nevēlējās savu karjeru saistīt ar sportu. Dienā, kad 1991. gadā Maģiskajam Džonsonam atklāja HIV, 11 gadus vecais Pau par to uzzināja skolā un izlēma, ka viņš kļūs par ārstu un atradīs zāles pret AIDS. Viņš iestājās Barselonas universitātes medicīnas nodaļā, tomēr nepabeidza studijas basketbolista karjeras dēļ. Taču spānis vienmēr ir izrādījis pastiprinātu interesi par lietām, kas saistītas ar medicīnu. Sportistu labdarības pasākumu ietvaros viņš regulāri apmeklē Losandželosas bērnu slimnīcu. Vienā vizītes reizē P. Gazols izrādīja pastiprinātu interesi par bērnu skoliozes ārstēšanas metodēm. 2010. gada aprīlī sportists piedalījās kāda pacienta muguras operācijā. Doktors Deivids Skagss, kas ir slimnīcas ortopēdijas ķirurģijas nodaļas vadītājs, izteicās, ka viņi esot runājuši jau kā kolēģi.Spāņu basketbolists mainīja savus plānus attiecībā par piedalīšanos kādā operācijā pēc tam, kad dienu iepriekš saķēra nelielu drudzi un viņš nevēlējās kādu inficēt slimnīcā. Vēlāk, 2010. gada jūnijā, viņš piedalījās operācijā, kur operēja 13 gadus vecu meiteni, kurai bija skolioze. Operācijas laikā P. Gazols ievēroja, ka viens no pacientes skriemeļiem ir vairāk izliecies nekā tam vajadzētu būt un norādīja uz to operācijas vadītājam Deividam Skagsam, kurš nekavējoties izlaboja šo problēmu.P. Gazols ir kultūras un intelektuālās izklaides piekritējs. Viņš pašmācības ceļā ir iemācījies itāļu un franču valodu, kā arī pārvalda savu dzimto katalāņu, spāņu un angļu valodu. Ar savu komandas biedru Kobi Braiantu viņš laukumā parasti sazinās spāņu valodā, lai pretinieki neuzzinātu basketbolistu nodomus. Tāpat viņš lasa vēsturiskos romānus, izpilda franču klasisko komponistu darbus uz klavierēm, apmeklē koncertus un operas. Viņš ir spāņu tenora Plasido Domingo labs draugs un viņi bieži satiekas pēc tenora sniegtajiem koncertiem. Kopš 2003. gada P. Gazols ir UNICEF labas gribas vēstnieks.Pau jaunākais brālis Marks, kurš ir 216 cm garš un 127 kg smags, arī ir profesionāls basketbolists. Viņš spēlē NBA klubā Memfisas "Grizzlies" un pārstāv Spānijas izlasi. Marku 2007. gada draftā izvēlējās Losandželosas "Lakers" ar kopējo 48. kārtas numuru, taču tiesības uz viņu tik atdotas "Grizzlies", kā daļa no darījuma par Pau Gazola pāreju uz "Lakers". Vēl Pau ir brālis Adriāns, kurš pašlaik spēlē basketbolu NCAA līgā. Adriāna treneris par viņu izsakās, ka viņa miesas uzbūve ir tāda kā Pau ar Markam piemītošām labām rakstura pazīmēm.


== Statistika NBA ==


=== Regulārā sezona ===


=== Izslēgšanas spēles ===


=== Visu zvaigžņu spēles ===


== Statistika Spānijas izlasē ==


== Sasniegumi un apbalvojumi ==


=== Spānijas izlase ===
1998: 1. vieta Eiropas U-18 čempionātā kopā ar Spānijas U-18 izlasi.
1999: 1. vieta Pasaules U-19 čempionātā kopā ar Spānijas U-19 izlasi.
2001: 3. vieta 2001. gada Eiropas čempionātā kopā ar Spānijas izlasi.
2002: 5. vieta 2002. gada Pasaules čempionātā kopā ar Spānijas izlasi.
2003: 2. vieta 2003. gada Eiropas čempionātā kopā ar Spānijas izlasi.
2004: 7. vieta Atēnu Olimpiskajās spēlēs kopā ar Spānijas izlasi.
2006: 1. vieta 2006. gada Pasaules čempionātā kopā ar Spānijas izlasi.
2007: 2. vieta 2007. gada Eiropas čempionātā kopā ar Spānijas izlasi.
2008: 2. vieta Pekinas Olimpiskajās spēlēs kopā ar Spānijas izlasi.
2009: 1. vieta 2009. gada Eiropas čempionātā kopā ar Spānijas izlasi.


=== Klubu karjera ===
Divkārtējs NBA čempions Losandželosas "Lakers" sastāvā (2008.—2009., 2009.—2010.).
Trīskārtējs NBA Rietumu konferences čempions Losandželosas "Lakers" sastāvā (2007.—2008., 2008.—2009., 2009.—2010.).
Trīskārtējs Klusā Okeāna divīzijas čempions Losandželosas "Lakers" sastāvā (2007.—2008., 2008.—2009., 2009.—2010.).
Divkārtējs Spānijas basketbola līgas čempions FC Barcelona sastāvā (1998.—1999., 2000.—2001.).
Spānijas Karaļa kausa ieguvējs FC Barcelona sastāvā (2001).
Spānijas junioru čempions FC Barcelona jaunatnes komandas sastāvā (1997—1998).


=== Sasniegumi, balvas un apbalvojumi ===
2009. gada Eiropas čempionāta simboliskās izlases dalībnieks, turnīra vērtīgākais un rezultatīvākais spēlētājs.
2007. gada Eiropas čempionāta simboliskās izlases dalībnieks.
2006. gada Pasaules čempionāta simboliskās izlases dalībnieks, vērtīgākais spēlētājs.
2001. gada NBA drafta 3. numurs (izvēlas Atlantas "Hawks").
2001.—2002. gada NBA sezonas labākais jaunais spēlētājs.
2001.—2002. gada NBA sezonas jauno spēlētāju simboliskā izlase.
Divkārtējs NBA Visu zvaigžņu spēles jauno spēlētāju spēles dalībnieks (2002, 2003).
NBA Visu zvaigžņu spēles dalībnieks (2006, 2009—2010).
Septiņkārtējs NBA Rietumu konferences nedēļas labākais spēlētājs.
2009. gada februāra labākais Rietumu konferences spēlētājs.
NBA simboliskā trešā izlase (2009, 2010).
Spānijas līgas izslēgšanas spēļu vērtīgākais spēlētājs (2001).
Spānijas Karaļa kausa izcīņas vērtīgākais spēlētājs (2001).
Eirolīgas simboliskā otrā izlase (2000—2001)
2001. gada Spānijas labākais sportists Mundo Deportivo vērtējumā.
2001. gada katalonietis El Periódico de Catalunya vērtējumā.
2008. gada Eiropas gada labākais basketbolists itāļu laikraksta La Gazzetta dello Sport vērtējumā.
Eiropas gada labākais spēlētājs (2008, 2009).
Divkārtējs Eiropas gada labākais basketbolists (balva "Mr. Europa") itāļu laikraksta Superbasket vērtējumā (2004, 2009).
Divkārtējs "Euroscar" balvas ieguvējs kā gada labākais basketbolists (2008, 2009).


== Karjeras rekordi NBA ==


== Karjeras ieņēmumi ==


== Piezīmes un atsauces ==


=== Piezīmes ===


=== Atsauces ===


== Ārējās saites ==
Oficiālā mājaslapa (angliski)
Pau Gasol.org (angliski)
Pau Gazola fanu forums


=== Profili ===


=== Intervijas ===
Pau Gasol Interview — Part I NBA.com (angliski)
2010 Exit Interview: Pau Gasol LA Lakers (angliski)
Pau Gasol’s post-Game 7 interview[novecojusi saite] Lakers blog (angliski)
Dan Gurley. «"I've Never, Ever Liked Elvis": an Interview with Laker Pau Gasol». Bleacher Report, 2008. gada 7. maijā. Skatīts: 2010. gada 28. septembrī. (angliski)