revision: 3745300
title: "R\u012Bgas Reinholda \u0160m\u0113linga vidusskola"
url: https://lv.wikipedia.org/wiki/R%C4%ABgas_Reinholda_%C5%A0m%C4%93linga_vidusskola


---

Rīgas Reinholda Šmēlinga vidusskola, agrāk Rīgas vakara ģimnāzija (RVĢ), ir vispārējās vidējās izglītības iestāde Gaiziņa ielā 1, Rīgā.


== Izglītības programmas ==
Skolā tiek īstenotas šādas programmas:

pamatizglītības otrā posma (7.—9.klase) pedagoģiskās korekcijas izglītības programma;
pamatizglītības otrā posma (7.—9.klase) pedagoģiskās korekcijas mazākumtautību izglītības programma;
vispārējās vidējās izglītības programmas.


== Vēsture ==

Par savu pirmsākumu skola uzskata 1885. gadā dibināto Rīgas pilsētas Marijas meiteņu skolu, kura sākotnēji atradās divās ēkās Krišjāņa Barona ielā 14 un 39.  Tagadējā skolas ēka Gaiziņa ielā 1 pēc arhitekta Reinholda Šmēlinga projekta uzcelta 1912.—1913. gadā. Sakarā ar Pirmā pasaules kara frontes tuvošanos 1915. gada jūlijā skolu pārcēla uz Krieviju.
Pēc Latvijas brīvības cīņu beigām skolas ēkā Gaiziņa ielā 1 darbību sāka Rīgas pilsētas krievu pamatskola, ko 1924. gadā pārdēvēja par Rīgas pilsētas 4. krievu pamatskolu. Pēc Latvijas okupācijas 1940.—1941. gadā ēkā īslaicīgi darbojusies V. Olava komercskola, bet vācu okupācijas laikā (1941—1944) skolas telpās bija kara hospitālis.
Pēc Otrā pasaules kara beigām ēkā kopš 1947. gada darbojās 2. Dzelzceļa septiņgadīgā skola un Rīgas 1. Strādnieku Jaunatnes vidusskola, ko 1960. gadā pārdēvēja par Rīgas 2. septiņgadīgo skolu un Rīgas 10. strādnieku vidusskolu, bet 1962. gadā par Rīgas 10. vakara (maiņu) vidusskolu.
1991. gadā skolai piešķīra Rīgas vakara ģimnāzijas nosaukumu.2019. gada 20. jūnijā Rīgas dome līdz ar vairāku citu skolu nosaukumu maiņu nolēma no 2019. gada 1. augusta pārdēvēt skolu par Rīgas Reinholda Šmēlinga vidusskolu, nosaucot to šīs un vairāku citu izglītības iestāžu ēku autora R. Šmēlinga vārdā.


== Absolventi ==
Marina Kosteņecka (1964)


== Atsauces ==