revision: 3830317
title: "Jev\u0123enijs Za\u0161\u010Derinskis"
url: https://lv.wikipedia.org/wiki/Jev%C4%A3enijs_Za%C5%A1%C4%8Derinskis


---

Jevģenijs Zaščerinskis (dzimis 1938. gada 24. oktobrī Robežnieku pagastā) ir latviešu lauksaimnieks un politikis, bijušais Latvijas Augstākās Padomes deputāts (1990—1993).


== Dzīvesgājums ==
Dzimis 1938. gada 24. oktobrī Robežnieku pagastā skolotāja Jāzepa Zaščerinska ģimenē. Pēc Latvijas okupācijas sekojošās 1941. gada 14. jūnija deportācijas laikā viņu kopā ar ģimeni izsūtīja uz Krasnojarskas novadu, no kurienes viņiem izdevās atgriezties Latvijā 1946. gadā.
Pēc Latvijas Lauksaimniecības akadēmijas Agronomijas fakultātes absolvēšanas Jevģenijs Zaščerinskis strādāja par agronomu dažādās padomju saimniecībās. 1967. gadā viņu iecēla par Dobeles rajona Lauksaimniecības pārvaldes galveno agronomu, pēc tam par pārvaldes priekšnieku. No 1977. gada viņš bija padomju saimniecības “Bērze” direktors.


== Politiskā darbība ==
Latvijas neatkarības atjaunošanas laikā 1990. gadā J. Zaščerinskis tika ievēlēts par Latvijas Augstākās Padomes deputātu no 123. Krimūnu vēlēšanu apgabala. 1990. gada 4. maijā viņš nobalsoja par Latvijas Republikas neatkarības atjaunošanu. Darbojās Latvijas Tautas frontes frakcijā.
1993. gadā J. Zaščerinski no "Saskaņa Latvijai — Atdzimšana tautsaimniecībai" saraksta ievēlēja 5. Saeimā.1994. gadā viņš nolika Saeimas deputāta mandātu un bija Zemkopības ministrijas parlamentārais sekretārs.
1995. gadā nesekmīgi kandidēja 6. Saeimas vēlēšanās no Tautsaimnieku politiskās apvienības saraksta “Tautsaimnieks”, kā arī saglabāja Zemkopības ministrijas parlamentārā sekretāra amatu. 1996. gadā viņš kļuva par Saeimas Tautsaimniecības komisijas konsultantu.
1997. gadā J. Zaščerinskis iestājās Latvijas Zemnieku savienībā. No tās saraksta 1998. gadā nesekmīgi kandidēja 7. Saeimas vēlēšanās, bet joprojām turpināja ieņemt Zemkopības ministrijas parlamentārā sekretāra amatu. 1999. viņš kļuva par Zemkopības ministra Pētera Salkazanova padomnieku. 2001. gada Latvijas pašvaldību vēlēšanās J. Zaščerinskis nesekmīgi kandidēja uz vietu Rīgas domē.


== Apbalvojumi ==
2000. gadā J. Zaščerinski apbalvoja ar trešās šķiras Triju Zvaigžņu ordeni.


== Atsauces ==