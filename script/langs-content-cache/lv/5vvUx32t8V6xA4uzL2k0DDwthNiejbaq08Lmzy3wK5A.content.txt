revision: 3655343
title: "Valdis Bi\u0137is"
url: https://lv.wikipedia.org/wiki/Valdis_Bi%C4%B7is


---

Valdis Biķis (dzimis 1940. gada 25. septembrī Dundagas pagastā; miris 2021. gada 9. augustā) bija latviešu inženieris, sabiedriskais darbinieks un politiķis, bijušais Latvijas Augstākās Padomes deputāts.


== Dzīvesgājums ==
Dzimis 1940. gada 25. septembrī Dundagas pagastā. 1949. gada marta deportācijas laikā viņu kopā ar ģimeni izsūtīja uz Sibīriju. Pēc atgriešanās dzimtenē absolvēja Dundagas vidusskolu un studēja Rīgas Politehniskā institūta Aparātbūves un automatizācijas fakultātē, pēc studiju beigšanas 1965. gadā strādāja Aizputes metāla furnitūras rūpnīcā "Kurzeme" par galveno konstruktoru, vēlāk par galveno tehnologu (1966—1984), tad par galveno inženieri (1985—1990), bija Liepājas rajona Tūristu kluba vadītājs (1970—1990).Atmodas kustības laikā 1990. gadā V. Biķi kā Latvijas Tautas frontes kandidātu ievēlēja par Latvijas Augstākās Padomes deputātu no 141. Aizputes vēlēšanu apgabala. 1990. gada 4. maijā viņš balsoja par Latvijas Republikas neatkarības atjaunošanu.Pēc deputāta pilvaru beigām V. Biķis strādāja par a/s "Kurzemes atslēga — 1" valdes priekšsēdētāju (1994—2009) un tehnisko direktoru.
1995. gadā V. Biķis nesekmīgi kandidēja 6. Saeimas vēlēšanās no Latvijas Zemnieku savienības (LZS), Kristīgi demokrātiskās savienības un Latgales Demokrātiskās partijas saraksta. Šajā pašā gadā pirmo reizi ievēlēts Aizputes domē no LZS saraksta, vairākus sasaukumus bija Aizputes pilsētas domes deputāts un domes priekšsēdētāja vietnieks (1995—2001), Aizputes Izglītības fonda dibinātājs un vadītājs (kopš 1996). Uz vietu Aizputes domē kandidēja arī 2005. gada pašvaldību vēlēšanās, tomēr šajā reizē netika ievēlēts.
Miris 2021. gada 9. augustā.


== Apbalvojumi ==
2000. gadā Valdi Biķi apbalvoja ar trešās šķiras Triju Zvaigžņu ordeni.
Ierakstīts Aizputes pilsētas Goda grāmatā (2002).


== Literatūra ==
Tālavs Jundzis. 4. maijs: Rakstu, atmin̦u un dokumentu krājums par Neatkarības deklarāciju. Fonds "Latvijas Vēsture", 2000.


== Atsauces ==