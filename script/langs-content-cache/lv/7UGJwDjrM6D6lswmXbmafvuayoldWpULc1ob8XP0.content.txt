revision: 3383547
title: Orbcomm-OG2 11
url: https://lv.wikipedia.org/wiki/Orbcomm_OG2_1


---

Orbcomm OG2 1 jeb ORBCOMM’s second generation 1 bija ASV uzņēmuma ORBCOMM mobilo sakaru sistēmas otrās paaudzes pavadoņu prototips. To palaida 2012. gada oktobrī, bet nesējraķetes kļūmes dēļ tas tika ievadīts pārāk zemā orbītā un pēc dažām dienām sadega atmosfērā.
Ar Orbcomm OG2 1 tika plānots veikt otrās paaudzes OG2 pavadoņu izmēģinājumus. Bez tam tas bija apgādāts ar Automātiskās identifikācijas sistēmas (AIS) aparatūru, kas var uztvert un pārraidīt ziņojumus no kuģiem pasaules okeānos.
OG2 primārais kontraktors bija Sierra Nevada Corporation (SNC). Kosmiskā aparāta platformu izgatavoja MicroSat Systems (SNC meitas uzņēmums), aparatūru izgatavoja Argon ST.


== Lidojuma gaita ==
Orbcomm OG2 1 tika palaists 2012. gada 8. oktobrī 00:34:07 UTC ar nesējraķeti Falcon 9 no Kanaveralas zemesraga Gaisa spēku stacijas starta laukuma SLC-40 kā sekundārā krava kravas kosmosa kuģim SpaceX CRS-1. 80 sekundes pēc pacelšanās viens no deviņiem pirmās pakāpes dzinējiem Merlin 1C zaudēja spiedienu, un automātiski izslēdzās. Atlikušie dzinēji tika darbināti ilgāk, lai kosmosa kuģi nogādātu plānotajā orbītā. Diemžēl tika iztērēta papildu degviela, kuras nepietika, lai veiktu manevru, kas ievadītu Orbcomm  OG2 1 vajadzīgajā trajektorijā; pavadonis tika izlaists zemākā orbītā nekā paredzēts.Dažus testus inženieriem izdevās veikt, bet pilna izmēģinājumu programma netika pabeigta.
10. oktobrī aptuveni 06:19 UTC, divas dienas pēc starta, Orbcomm  OG2 1 nogāja no orbītas un sadega Zemes atmosfērā.


== Atsauces ==


== Ārējās saites ==
ORBCOMM’S FIRST OG2 SATELLITE TARGETED FOR LAUNCH ON OCTOBER 7 (angliski)