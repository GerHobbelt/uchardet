revision: 3763195
title: "Latvijas Sporta feder\u0101ciju padome"
url: https://lv.wikipedia.org/wiki/Latvijas_Sporta_feder%C4%81ciju_padome


---

Latvijas Sporta federāciju padome (LSFP) ir nevalstiskā organizācija, kas apvieno Latvijā esošās valsts atzīto sporta veidu federācijas (2019. gada vasarā to bija 93) un pārstāv to kopīgās intereses.


== Sastāvs ==
LSFP biedri var būt Latvijas Uzņēmumu reģistrā un/vai Biedrību un nodibinājumu reģistrā reģistrētās sporta federācijas, katru sporta veidu vai darbības formu var pārstāvēt tikai viena federācija. Vismaz reizi gadā sasaucamajai LSFP biedru kopsapulcei ir lēmējtiesības visos organizācijas darbības jautājumos, tā ievēl valdi, tās priekšsēdētāju un revīzijas komisiju. Valdei ir izpildvara, tā sastāv no priekšsēdētāja, diviem tā vietniekiem un astoņiem locekļiem. LSFP valdes priekšsēdētājs vienlaikus ir arī LSFP prezidents un viņa vietnieki – LSFP viceprezidenti. 2019. gada vasarā priekšsēdētājs bija Einārs Fogelis.


== Darbība ==
LSFP sporta popularizēšanai organizē publiskus masu sporta pasākumus ar daudzu sporta veidu vienlaicīgu dalību, kā BeActive Pludmales spēles. Padome izstrādā iesniedz priekšlikumus par sporta attīstības stratēģiju Izglītības ministrijai. LSFP ar valsts budžeta līdzfinansējumu izdod sporta metodisko grāmatu sēriju un konkursa kārtībā sniedz stipendijas sportistiem. LSFP ir arī viena no organizatorēm Latvijas Gada balvai sportā. Padome 2018.—2019. gados strādā pie jaunas treneru sertifikācijas sistēmas ieviešanas, lai paaugstinātu to līmeni.


== Valdes locekļu statuss ==
2017. gadā VID secināja, ka nevalstiskās organizācijas LSFP valdes locekļi ir pielīdzināmi valsts amatpersonām, kas izsauca nepatiku LSFP. Tā rezultātā LSFP nācās pārvēlēt valdē citus locekļus, kas bija savienojami ar šādu statusu. Padomes vadītājs E. Fogelis to nosauca par bezprecedenta valsts iejaukšanos nevalstiskās organizācijas darbībā.


== Atsauces ==


== Ārējās saites ==
Oficiālā tīmekļa vietne

Facebook profils
Twitter profils
Instagram profils
Sporta nozares struktūra Archived 2019. gada 17. jūlijā, Wayback Machine vietnē.
Sporta likums. 10. pants apraksta LSFP funkcijas