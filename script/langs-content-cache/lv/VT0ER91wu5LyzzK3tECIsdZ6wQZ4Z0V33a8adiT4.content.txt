revision: 3086267
title: "\u0100rdavas bazn\u012Bca"
url: https://lv.wikipedia.org/wiki/%C4%80rdavas_bazn%C4%ABca


---

Ārdavas Kristus Karaļa Romas katoļu baznīca ir Romas katoļu Rīgas metropolijas Rēzeknes-Aglonas diecēzes draudzes baznīca. Tā atrodas Preiļu novada Pelēču pagasta apdzīvotā vietā Ārdavā.


== Vēsture ==
Ārdavas dievnams tika ierīkots bijušā Ārdavas tautas nama telpās — ķieģeļu ēkā, kas pirms tam ilgu laiku neticis izmantots. 1990. gadu vidū šajā ēkā tika ierīkots lūgšanu nams, pateicoties vietējo iedzīvotāju centieniem un toreizējā Višķu katoļu draudzes priestera Antona Aglonieša atbalstam. Vienā ēkā ar lūgšanu namu sākotnēji atradās pasta nodaļa, medpunkts un bibliotēka. 1997. gadā lūgšanu namā bija beidzies remonts un daļēja interjera izveide, atbilstoši sakrālajai telpai — pārveidotas sienas, izveidoti soli, ierīkots altāris un izvietotas svētbildes. Vēlākos gados, pateicoties Pelēču pagasta priekšsēdētājam Jānim Podskočijam, kurš piešķīra ēku ticīgajiem, draudze privatizēja šo ēku baznīcas vajadzībām, veica pārējās ēkas daļas remontu, veicot arī griestu remontu. 2001. gadā ēka kā baznīca tika konsekrēta Kristus Karaļa godam. Baznīcas izveidē lielu ieguldījumu sniedza prāvests Antons Aglonietis, Venereanda Daukšte un draudzes vecākā Lūcija Geriņa. Trīs baznīcas krustus — galvenā altāra, Dievmātes altāra un lielo krustu baznīcas dārzā darināja amatnieks Kazimirs Putāns.


== Draudze ==
Draudze iekļaujas Romas Katoļu Rīgas Metropolijas klēra Rēzeknes-Aglonas diecēzē. Draudzi apkalpo prāvests Antons Aglonietis. Svētās Mises tiek svinētas svētdienās.


== Ārējās saites ==
Fotogrāfijas


== Atsauces ==