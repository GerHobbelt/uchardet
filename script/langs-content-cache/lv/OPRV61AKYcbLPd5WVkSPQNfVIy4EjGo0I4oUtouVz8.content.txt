revision: 3508976
title: "M\u0101ris Sirmais"
url: https://lv.wikipedia.org/wiki/M%C4%81ris_Sirmais


---

Māris Sirmais (dzimis 1969. gada 27. jūnijā Rīgā, Latvijā) ir latviešu kordiriģents,  Valsts Akadēmiskā kora “Latvija” mākslinieciskais vadītājs, Latvijas mūzikas akadēmijas Kora diriģēšanas katedras vadītājs.


== Dzīvesgājums ==
Mācījies Emīla Dārziņa Speciālajā mūzikas skolā. 1992. gadā absolvējis Jāzepa Vītola Latvijas Mūzikas akadēmijas prof. Ludmilas Pismennajas kordiriģēšanas klasi, 1996. gadā ieguvis maģistra grādu prof. Imanta Kokara diriģēšanas klasē. 2000. gadā Māris Sirmais turpinājis studijas orķestra diriģēšanā pie Martina Zīgharta Grācas Mūzikas un mākslas augstskolā Austrijā.Jau studiju laikā, 1990. gadā, Māris Sirmais nodibināja jauniešu kori “Kamēr...”, un bija tā mākslinieciskais vadītājs un galvenais diriģents 22 gadus. Uzvarētāju laurus viņi kopā plūkuši 60 valsts un starptautiskos konkursos. Kora 15 gadu jubilejai veltīta režisora Ivara Zviedra dokumentālā filma „Kamēr...” (2005).
No 1992. gada līdz 1997. gadam Māris Sirmais bija sieviešu kora “Dzintars” diriģents.
Kopš 1997. gada Māris Sirmais ir  Valsts Akadēmiskā kora “Latvija” mākslinieciskais vadītājs un galvenais diriģents. Viņa vadībā koris regulāri piedalās lielformas darbu atskaņojumos Latvijā un ārvalstīs kopā ar pasaulslaveniem izciliem orķestriem, mūziķiem un diriģentiem. 2001. gadā Lokenhauzas festivālā Austrijā aizsākās Māra Sirmā sadarbība ar pasaulslaveno mūziķi Gidonu Krēmeru un orķestri “Kremerata Baltica”.
Māris Sirmais strādājis Rīgas Doma kora skolā par diriģēšanas pedagogu, viņš regulāri tiek uzaicināts piedalīties starptautiska līmeņa koru un kordiriģentu žūriju sastāvā. Kopš 2012. gada viņš ir Latvijas mūzikas akadēmijas Kora diriģēšanas katedras vadītājs. Viņš ir Vispārējo latviešu dziesmu svētku un Latvijas Skolu jaunatnes dziesmu svētku virsdiriģents. Māris Sirmais ir vairākkārtējs Latvijas Lielās mūzikas balvas laureāts, Latvijas Zinātņu akadēmijas goda loceklis un Triju zvaigžņu ordeņa kavalieris.


== Atsauces ==


== Ārējās saites ==
Māris Sirmais Latvijas Kultūras Portāls, Atjaunināts 09.09.2012.