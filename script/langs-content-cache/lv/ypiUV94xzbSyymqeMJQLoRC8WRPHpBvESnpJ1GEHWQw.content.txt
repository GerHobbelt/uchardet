revision: 3819714
title: Antons Korobovs
url: https://lv.wikipedia.org/wiki/Antons_Korobovs


---

Antons Korobovs (ukraiņu: Антон Сергійович Коробов; dzimis 1985. gada 25. jūnijā Kemerovā) ir Ukrainas starptautiskais lielmeistars šahā (2003).


== Biogrāfija ==
Harkivas šaha skolas audzēknis. Daudzkārtējais Ukrainas junioru šaha čempionātu dalībnieks, kuros izcīnījis divas zelta medaļas: 1998. gadā U16 vecuma grupā un 2001. gadā U20 vecuma grupā. Vairākkārt pārstāvējis Ukrainu Pasaules un Eiropas junioru šaha čempionātos, kuros 2001. gadā izcīnījis 2 sudraba medaļas: Pasaules junioru šaha čempionātā U16 vecuma grupā un Eiropas junioru šaha čempionātā U20 vecuma grupā.
2002. gadā Aluštā pirmo reizi uzvarējis Ukrainas šaha čempionātā. 2004. gadā Ukrainas šaha čempionātā bijis otrais. 2008. gada Ukrainas šaha čempionātā kļuvis par bronzas laureātu. 2011. gadā piedalījies Pasaules kausa izcīņā šahā pēc izslēgšanas sistēmas, kurā zaudējis 2. kārtā. 2012. gadā Kijivā otro reizi uzvarējis Ukrainas šaha čempionātā. Tajā pašā gadā Maskavā dalījis 1.-3. vietu starptautiskajā šaha turnīrā Aerofłot Open. 2013. gadā Varšavā uzvarējis Eiropas čempionātā šaha ātrspēlē. 2013. gadā piedalījies arī Pasaules kausa izcīņā šahā pēc izslēgšanas sistēmas, kurā tikai 5. kārtā zaudējis nākamajam turnīra uzvarētājam Vladimiram Kramņikam. Pasaules kausa izcīņā piedalījies arī 2015. gadā, bet zaudējis jau 2. kārtā.2021. gada novembrī Rīgā ierindojies 12. vietā 2021. gada "FIDE Chess.com Grand Swiss" turnīrā.Pārstāvējis Ukrainas komandu lielākajos komandu šaha turnīros:

Pasaules šaha olimpiādē piedalījies 3 reizes (2014-2018). Komandu vērtējumā izcīnījis sudraba (2016) medaļu, bet individuālajā vērtējumā izcīnījis zelta (2016) medaļu;
Eiropas komandu šaha čempionātā piedalījies 2015. gadā;
Pasaules komandu šaha čempionātā piedalījies 2013. gadā. Komandu vērtējumā izcīnījis bronzas (2013) medaļu. Individuālajā vērtējumā izcīnījis zelta (2013) medaļu.Par panākumiem turnīros FIDE 2001. gadā Korobovam piešķīrusi starptautiskā meistara (IM), bet 2003. gadā - starptautiskā lielmeistara (GM) nosaukumu.
Beidzis Harkivas Nacionālās Universitātes svešvalodu fakultāti.


== Atsauces ==


== Ārējās saites ==
Šahista profils FIDE mājaslapā (angliski)
Šahista profils chessgames.com mājaslapā (angliski)
Šahista profils 365chess.com mājaslapā (angliski)
Šahista profils chesstempo.com mājaslapā (angliski)