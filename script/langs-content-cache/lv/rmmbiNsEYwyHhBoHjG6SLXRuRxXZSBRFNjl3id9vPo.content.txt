revision: 3685981
title: "\u0136ip\u0113nu mui\u017Ea"
url: https://lv.wikipedia.org/wiki/%C4%B6ip%C4%93nu_mui%C5%BEa


---

Ķipēnu muižas (vācu: Eck) kungu māja atrodas Limbažu novada Katvaru pagastā, 1,2 km no pagasta centra Pociema. Muiža izveidojusies Umurgas draudzes novadā Rīgas arhibīskapijas Līvu galā, kas piederēja arhibīskapa vasaļiem Pāleniem.


== Vēsture ==
1392. gadā pirmo reizi minēts Ķipēnu ciems (Kippendorp, Kippen). 1490. gadā to iegādājās Gotšalks no Pāles (Pahle) jeb Pālens, muižu vēlāk dēvēja gan par Ozolmuižu (Eckhoff), gan par Pālena muižu (Palen Hoff). 1920. gada zemes reformas laikā Ķipēnu muižu sadalīja 46 vienībās 960 ha kopplatībā.Saglabājusies 19. gadsimta pirmajā pusē celtā Ķipēnu muižas klēts, kas ir koka guļbūve ar durvju vērtnēm, logu ailām, koka dzegām no atsevišķiem veidgabaliem.
19. gadsimta beigās no sarkaniem ķieģeļiem uzcēla Ķipēnu muižas kungu māju ar 2 rizalītiem galvenajā fasādē. Muižai raksturīgas pseidogotiskas sīkformas - robinājumi, ailas, joslas - un pusloka stila principi. Pie muižas ēkas ir parks, kas ir ilgstoši nekopts un aizaudzis.
1999. gada 9. decembrī muižas kungu māja gandrīz pilnībā nodega. 2001. gada 8. janvārī Katvaru pagasta padome parakstīja pārdošanas līgumu. Ēkas jaunais īpašnieks sāka atjaunot ēku un gatavojās izkopt parku, taču darbi apstājās. 
2021. gadā ēku iegādājās Anna un Robins Poinderi.


== Literatūra ==
Pirang, H. Das Baltische Herrenhaus. Riga: Jonck & Poliewsky, 1926.


== Atsauces ==