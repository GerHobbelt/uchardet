revision: 3279028
title: Vladimirs Bagirovs
url: https://lv.wikipedia.org/wiki/Vladimirs_Bagirovs


---

Vladimirs Bagirovs (dzimis 1936. gada 16. augustā Batumi, Gruzijā, miris 2000. gada 21. jūlijā Jiveskilē, Somijā) bija starptautiskais lielmeistars šahā (no 1978. gada). Pēc izglītības inženieris mehāniķis.


== Biogrāfija ==
Piedzimis Gruzijā armēņu — ukraiņu ģimenē. No agras bērnības līdz 1980. gadam dzīvojis Baku, pēc tam pārcēlies dzīvot uz Rīgu. Ar šahu sācis nodarboties Baku pionieru pilī, pirmais treneris bijis Surens Abramjans. Pārstāvējis sporta biedrību «Burevestņik».
1958. gadā izcīnījis PSRS sporta meistara nosaukumu, uzvarot kvalifikācijas mačā Jakovu Estrinu. Vairākkārt — 1959., 1960., 1961., 1963., 1964., 1966., 1967.,
1968., 1970., 1971., 1972., 1976. gadā — izcīnījis Azerbaidžānas čempiona nosaukumu šahā. PSRS šaha čempionātos augstākais sasniegums bija 4. vieta 1960. gadā. PSRS komandas sastāvā uzvarējis Eiropas komandu čempionātā šahā Oberhauzenā 1961. gadā un Pasaules studentu komandu čempionātā 1961. un 1962. gadā. Uzvarējis starptautiskajos turnīros Džakartā 1960. gadā, Baku 1964. gadā, Batumi 1966.gadā, Maskavā 1968. gadā, Tbilisi 1971. gadā. 1963. gadā Bagirovam piešķirts starptautiskā meistara nosaukums šahā, bet 1978. gadā starptautiskā lielmeistara nosaukums.
Pēc PSRS sabrukuma šaha turnīros pārstāvējis Latviju. 1991. gada 2. atklātajā Latvijas čempionātā šahā dalījis 2.-5. vietu. Daudzus gadus spēlējis Vācijas šaha kluba «SK Zehlendorf» sastāvā. 1998. gadā uzvarējis Pasaules senioru šaha čempionātā Austrijas pilsētā Griskirhenā.Kā treneris strādājis ar Latvijas šahistiem Mihailu Tālu, Alekseju Širovu, Aleksandru Šabalovu.
Miris no sirdslēkmes šaha turnīra laikā Somijā.


== Nozīmīgākās sacensības Latvijas izlases sastāvā ==
1992. gadā pie ceturtā galdiņa 30. Pasaules šaha olimpiādē Manilā (+1 –1 =6);
1992. gadā pie otrā galdiņa 10. Eiropas komandu šaha čempionātā Debrecenā (+1 –1 =4);
1993. gadā pie ceturtā galdiņa 3. Pasaules komandu šaha čempionātā Lucernā (+0 –0 =5);
1996. gadā pie trešā galdiņa 32. Pasaules šaha olimpiādē Erevānā (+3 –2 =3).


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Vladimirs Bagirovs.
 Vladimirs Bagirovs šahista profils vietnē chessgames.com
 Vladimirs Bagirovs šahista profils vietnē 365chess.com
 Vladimirs Bagirovs[novecojusi saite] šahista profils vietnē chesstempo.com
 Vladimirs Bagirovs šahista profils vietnē olimpbase.org (Pasaules šaha olimpiādes)
 Vladimirs Bagirovs šahista profils vietnē olimpbase.org (Eiropas komandu šaha čempionāti)
 Vladimirs Bagirovs šahista profils vietnē olimpbase.org (Pasaules studentu komandu šaha čempionāti)
 Vladimirs Bagirovs šahista profils vietnē olimpbase.org (PSRS komandu šaha čempionāti)
 Vladimirs Bagirovs šahista profils vietnē olimpbase.org (PSRS komandu šaha kausi)