revision: 3830296
title: Ludis Skosta
url: https://lv.wikipedia.org/wiki/Ludis_Skosta


---

Ludis Skosta (dzimis 1936. gada 30. augustā Salas pagastā; miris 2009. gada 24. maijā) bija latviešu lauksaimnieks un valsts darbinieks, bijušais Latvijas Augstākās Padomes deputāts (1990—1993).


== Dzīvesgājums ==
Dzimis 1936. gada 30. augustā Salas pagastā zemnieku ģimenē. 1955. gadā absolvēja Jēkabpils ekonomisko tehnikumu ekonomista grāmatveža specialitātē, pēc tam līdz 1960. gadam studēja Latvijas Lauksaimniecības akadēmijas Agronomijas fakultātē, iegūstot agronoma kvalifikāciju.
Strādāja Jēkabpils rajona kolhozā "Sala" par priekšsēdētāju, no 1962. gada bija sovhoza "Ābeļi" direktors, no 1974. gada sovhoza "Jēkabpils" direktors. Kad 1975. gadā apvienojās padomju saimniecības "Jēkabpils" un "Viesīte", 1976. gadā Skosta kļuva par PSKP XXV konkresa padomju saimniecības direktoru. Pārbūves laikā 1985. gadā Skosta kļuva par agrorūpnieciskās apvienības "Jēkabpils" priekšsēdētāju, 1990. gadā par agrofirmas "Daugava" ģenerāldirektoru.Latvijas neatkarības atjaunošanas laikā 1990. gadā L. Skostu ievēlēja par Latvijas Augstākās Padomes deputātu no 130. Salas vēlēšanu apgabala. 1990. gada 4. maijā viņš nobalsoja par Latvijas Republikas neatkarības atjaunošanu. Darbojās Tirdzniecības un pakalpojumu komisijā.
Pēc Augstākās Padomes deputāta pilnvaru perioda beigām 1994. gadā tika ievēlēts Salas pagasta padomē un kļuva par pagasta padomes priekšsēdētāju. Tāpat vēlētāju atbalstu saņēma 1997. gada un 2001. gada Latvijas pašvaldību vēlēšanās, atkārtoti tiekot ievēlēts pagasta padomē un saglabājot tās priekšsēdētāja amatu. Kandidēja arī 2005. gada Latvijas pašvaldību vēlēšanās uz vietu Salas pagasta padomē no vēlētāju apvienības "Centrs" saraksta, taču netika ievēlēts.
Miris 2009. gada 24. maijā.


== Apbalvojumi ==
2000. gadā L. Skostu apbalvoja ar trešās šķiras Triju Zvaigžņu ordeni. Apbalvots arī ar 1991. gada barikāžu dalībnieka piemiņas zīmi.


== Atsauces ==