revision: 3095754
title: "Tilga\u013Cu milzakmens"
url: https://lv.wikipedia.org/wiki/Tilga%C4%BCu_milzakmens


---

Tilgaļu milzakmens jeb Tilgaļu Lielais akmens (arī Krauju, Vandzenes akmens) ir vislielākais dižakmens Kurzemē un ceturtais lielākais Latvijā. Tā apkārtmērs ir 26 m, garums — 7,35 m, platums — 7,0 m, augstums — 3,4 m, virszemes tilpums — 80 m3. Tas atrodas Vandzenes pagastā, Vandzenes—Valdemārpils ceļa labajā pusē, piekalnē pie Krauju kapsētas. Akmens ir neregulāras formas, šķautnains, ar stāvām malām. Tas ir ģeoloģiskais dabas piemineklis, kā arī izcils ainavas elements. Ģeoloģiskais sastāvs ir neviendabīgs: rietumu un dienvidrietumu daļā tas ir iesārts plagioklāza — mikroklīna granīts, ziemeļrietumu daļā — pelēkbalts pegmatītgranīts, dienvidaustrumu daļā — pelēks granīts.
Talsu novada muzeja ekspedīciju materiāli liecina par Tilgaļu milzakmeni kā senu kulta vietu. Kādreiz netālu no akmens augusi liela liepa, kas 1969. gada vētrā tika nolauzta. Akmens un liepa pēc vietējo iedzīvotāju stāstījuma esot sena upurvieta. Upurēšanas uguns esot kurināta liepas tuvumā, bet ne uz akmens. Talsu novadnieks, rakstnieks un publicists Vilis Veldre 1937. gada izdotajā grāmatā "Seni stāsti par manu māju" piemin Tilgaļu akmeni, kā senču kulta vietu, kas atradās liepu audzes vidū. Pēc nostāstiem akmens apkaimē bijušas atrastas arī ogles.2007. gadā Tilgaļu dzimtas pārstāvji iestādīja Tilgaļu svētliepu — vēstures arhīvos aprakstītās Tilgaļu upurliepas vietā. 
Kopš 2006. gada, ik gadu jūlija pēdējā svētdienā no 12:00, pie akmens satiekas Tilgaļu dzimtas pārstāvji, draugi un atbalstītāji. Laipni aicināti pievienoties! Tilgaļu dzimtas saietu iniciators - Valdis Tilgalis.


== Atsauces ==
2. Septītais Tilgaļu dzimtas saiets pie Tilgaļu akmens, Talsu TV https://www.youtube.com/watch?v=5ud9O9LQ9oA
3. Inese Roze, Talstu TIC, par Tilgaļu akmeni https://www.youtube.com/watch?v=5lF9M2rpXh8
4. Vienpadsmitais Tilgaļu dzimtas saiets pie Tilgaļu akmens, Talsu TV  https://www.youtube.com/watch?v=M87i8fBW2iA
5. Trīspadsmitais Tilgaļu dzimtas saiets pie Tilgaļu akmens ar dzimtas pārstāvjiem no Austrālijas 1.d. https://www.youtube.com/watch?v=AXG90eSD97E
6. Trīspadsmitais Tilgaļu dzimtas saiets pie Tilgaļu akmens ar dzimtas pārstāvjiem no Austrālijas 2.d. https://www.youtube.com/watch?v=o2StQ1g-luA