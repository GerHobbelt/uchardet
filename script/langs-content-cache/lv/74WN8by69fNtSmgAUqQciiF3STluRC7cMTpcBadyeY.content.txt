revision: 3297960
title: "Ogres Trikot\u0101\u017Ea"
url: https://lv.wikipedia.org/wiki/Ogres_Trikot%C4%81%C5%BEa


---

SIA Ogres Trikotāža bija Latvijas trikotāžas ražošanas uzņēmums.


== Vēsture ==
Ogres trikotāžas kombināta celtniecību uzsāka 1965. gadā, 1968. gadā to nodēvēja par VĻKJS 50. gadadienas Ogres trikotāžas kombinātu. 1968. gada 28. februārī tika nodota vērpšanas fabrikas 1. kārta, 1969. gada 30. septembrī 2. kārta, būvi pabeidza 1970. gada 30. jūlijā. Celtniecības faktiskais kapitālo ieguldījumu apjoms bija 40 miljoni rubļu. Celtniecības izdevumi atmaksājās 3,5 gadu laikā.[nepieciešama atsauce] Kombināts tika nokomplektēts ar Itālijā ražotām vērpšanas un šūšanas iekārtām, kā arī Lielbritānijā izgatavotām adāmmašīnām.
Par uzņēmuma pamatdarbības veidiem tika noteikti tīrvilnas ķemdzijas un pusvilnas dzijas, trikotāžas audumu un virsējās trikotāžas izstrādājumu ražošana. Jaunie darbinieki tika gatavoti pilsētas profesionāli tehniskajā skolā.
Kopš 1972. gada uzņēmums izdeva savu laikrakstu „Ausma”, kas iznāca vienu reizi nedēļā latviešu un krievu valodā.
1981. gadā Preiļos tika uzcelta un nodota ekspluatācijā kombināta filiāle. 1985. gadā kombinātu pārdēvēja par Ogres vērpšanas un trikotāžas apvienību, 1990. gadā — par ražošanas apvienību „Ogre”.
1990. gadu sākumā notika daļēja vērpšanas ražotnes rekonstrukcija. Tika ieviesta jauna tīrvilnas šķiedras apstrādes tehnoloģija, izmantojot Superwash iekārtu. Izstrādājumi no šādi apstrādātas dzijas ir mīksti un ilgāk valkājami. Šajā laikā Starptautiskais Vilnas sekretariāts uzņēmumam piešķīra licenci tīrvilnas dzijas izlaidei ar Woolmark zīmolu.
No 1997. gada uzņēmums piederēja pārvaldītājsabiedrībai „Baltijas Holdings”, bet kopš 2004. gada koncernam „Mono”.
Kopš 2003. gada uzņēmums bija izveidojis 16 veikalus Rīgā, Jūrmalā, Daugavpilī un Ogrē.
Apgrozījums 2011. gadā bija 8 150 639 LVL, darbinieku skaits — 390 cilvēki. Eksports uz ES valstīm bija 63%.
2016. gada 1. aprīlī uzņēmums SIA Ogres Trikotāža tika likvidēts.


== Dizaineri ==
Savas kolekcijas speciāli Ogres Trikotāžai ir izstrādājušas:

Natālija Jansone
Irīna Košakova
Anna Ledskalniņa
Alise Trautmane
Madara Pūce


== Pasūtītāji ==
Ogres Trikotāžā savus pasūtījumus veica zīmoli:

Ungaro
Pierre Cardin
Braх
Glenmuir
Marks&Spencer


== Atsauces ==