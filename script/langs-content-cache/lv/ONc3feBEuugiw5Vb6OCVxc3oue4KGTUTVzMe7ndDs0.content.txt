revision: 3696171
title: "Bornsmindes mui\u017Ea"
url: https://lv.wikipedia.org/wiki/Bornsmindes_mui%C5%BEa


---

Bornsmindes muižas (vācu: Bornsmünde) kungu māja atrodas Bauskas novada Rundāles pagasta Ziedoņos. Pēdējais muižas īpašnieks līdz Latvijas agrārajais reformai 1920. gadā bija Vladimirs fon Šepings (Schöpping).


== Vēsture ==
Pirmais muižas īpašnieks bija Josts fon Heidens, kuram 1462. gadā to izlēņoja Livonijas ordeņa mestrs J.O. fon Mengdens. No 15. gs. beigām līdz 1920. gadam muiža bija Šepingu dzimtas īpašumā un no 1499. līdz 1868. gadam to tiešā līnijā mantoja dēls no tēva. Ap 1763. gadu uzcelta jaunā kungu māja pašreizējā vietā - vienstāvīga mūra ēka baroka stilā. Laikā no 1805. līdz 1806. gadam to pārbūvēja pēc arhitekta Pjetro Pončini projekta vēlā klasicisma stilā un tā ieguva divstāvīgu apjomu. Parādes pagalma abās malās uzbūvēja kalpu ērbērģus, bet noslēgumā kūti un tālāk - staļļus. Ap 1880. gadu kungu māja tika vēlreiz pārbūvēta, iegūstot tolaik modē nākušo neogotisko izskatu un torni. 1962. gadā to pārbūvēja pēdējo reizi un ēka ieguva pašreizējo izskatu. 20. gadsimta 50. un 60. gados ēkā izvietotas Valsts Saulaines lauksaimniecības tehnikuma kopmītnes. No 1967. līdz 1992. gada vidum muižā bija tuberkulozes slimnīca. 1993. gada jūlijā Bornsmindes muiža nonāca Rundāles pagasta pašvaldības īpašumā, 2000. gadā privatizēta.


== Muižas ansamblis ==
19.gs. sākumā sāka veidot parku un dārzu, kura pusē atradās arī siltumnīcas. Lielupes krastā veidots ainavu parks ar liepu alejām, kuru 19.gs. 2. pusē pārveidoja vai veidoja kā dendroloģisko parku.


== Atsauces ==