revision: 3620577
title: Georgs Otss
url: https://lv.wikipedia.org/wiki/Georgs_Otss


---

Georgs Otss (igauņu: Georg Ots; dzimis 1920. gada 21. martā Petrogradā, miris 1975. gada 5. septembrī Tallinā) bija igauņu operdziedātājs, baritons. Padomju Savienībā guva ievērību arī kā estrādes dziesmu izpildītājs un kinoaktieris. 1956. gadā kļuva par Igaunijas PSR Tautas mākslinieku, bet 1960. gadā – par PSRS Tautas mākslinieku. Apbalvots ar Staļina prēmiju (1950, 1952) un PSRS Valsts prēmiju (1968).


== Biogrāfija ==
Georgs Otss piedzima Igaunijas operdziedātāja, tenora Karla Otsa (1882—1961) ģimenē. Jau 10–12 gadu vecumā Georgs zēnu kora sastāvā piedalījās operas izrādēs. 1938. gadā Otss absolvēja franču liceju. Otss nodarbojās arī ar sportu, 1939. gadā kļuva par Igaunijas čempionu peldēšanā 1500 m distancē, bet 1940. gadā – 4 x 200 m stafetē peldēšanā brīvajā stilā. Pabeidza kara skolu Tallinā ar virsnieka pakāpi. 1940. gadā iestājās Tallinas Tehniskajā institūtā, gadu studēja arhitektūru. 1941. gadā Otss tika mobilizēts Sarkanajā armijā un nosūtīts uz Ļeņingradu ar kuģi. 18. augustā netālu no Hoglandes kuģī trāpīja vāciešu bumba. Otsu uzņēma mīnu traleris. Tālāk no Ļeņingradas viņu nosūtīja pa dzelzceļu. 1942. gada janvārī viņu norīkoja uz karaspēka daļu par prettanku vada komandieri. Pēc tam Otsu uzaicināja darboties Igaunijas kultūras centrā, kas bija nodibināts Jaroslavļā. 


== Dziedātāja un aktiera karjera ==
Vēlāk Otss atgriezās Tallinā. 1944. gadā sāka dziedāt korī Igaunijas nacionālajā teātrī Tallinā, debitēja arī kā solists. 1951. gadā pabeidza Tallinas konservatoriju. Otss kļuva par vienu no iemīļotākajiem igauņu operdziedātājiem, dziedāja nozīmīgas lomas gan Tallinā, gan citos operteātros, tai skaitā arī Maskavas Lielajā teātrī. Otss dziedāja sešās valodās, kuras viņš arī brīvi pārvaldīja, – igauņu, krievu, somu, vācu, itāļu un franču valodā.Lielu popularitāti ieguva arī Otsa kinolomas. Otss atveidojis galveno lomu Imres Kalmana operetes "Cirka princese" ekranizācijā filmā "Misters Ikss" (Мистер Икс, 1958). Otss izpildījis Dēmona lomu pēc Mihaila Ļermontova darba motīviem veidotās Antona Rubinšteina operas ekranizācijā TV filmā "Dēmons" (Демон, 1960). Pēc Jāna Krosa vēsturiskā romāna veidotajā Igaunijas TV filmā Kolme katku vahel (1970) Otss atveidojis Baltazara Rusova lomu.


== Dzīves beigas un piemiņa ==
1972. gadā Otsam tika diagnosticēts smadzeņu audzējs. Viņam veica astoņas operācijas, tomēr viņš vēl turpināja strādāt. Otss nomira 1975. gadā 55 gadu vecumā.
1975. gadā Otsa vārdā nosaukta Tallinas mūzikas skola.1980. gadā tika uzbūvēts un Tallinas ostā pierakstīts kuģis, kam tika dots vārds "Georgs Otss".Par godu Otsam nosaukta 1977. gadā atklātā mazā planēta 3738 Ots.2007. gadā igauņu režisors Pēteris Simms uzņēmis biogrāfisku filmu par Otsa dzīvi "Georgs".


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Georgs Otss.Krievijas Lielās enciklopēdijas raksts (krieviski)
Георг Отс (krieviski)
Ots, Georg (angliski)IMDb profils (angliski)
AllMovie profils (angliski)