revision: 3624825
title: "Lazdukalnu up\u012Bte"
url: https://lv.wikipedia.org/wiki/Lazdukalnu_up%C4%ABte


---

Lazdukalnu upīte, arī Lazdukalna upīte un kļūdaini Rītiņu upe, ir Daugavas kreisā krasta pieteka Augšdaugavas novada Vecsalienas pagastā. Tek pa aizsargājamo ainavu apvidu “Augšdaugava” un dabas parka “Daugavas loki” teritoriju Augšzemes augstienes Skrudalienas pauguraines ziemeļu nogāzē, pēdējos 40—60 metrus pa Augšdaugavas pazeminājumu (Daugavas ieleju). Tek ziemeļrietumu virzienā, vidustecē pagriežas uz ziemeļaustrumiem. Vidustecē upes pagrieziena vietā pie Orehovkas to šķērso autoceļš V673 (Daugavpils—Elerne—Lielborne).
Lejtecē upītes kritums sasniedz 4,3 m uz 100 m, kas akmeņainajos straujteces posmos, ūdenim aktīvi bagātinoties ar skābekli, dod tai lielu pašattīrīšanās kapacitāti. Šie posmi ir arī ES nozīmes īpaši aizsargājami biotopi (ES klasifikators: 3260). Ielejai ass V-veida profils, nogāžu krituma leņķis līdz 48%, dziļums lejtecē līdz 20—25 metriem. Garums saskaņā ar LĢIA 3,1 km, iztekot no purva ezeriņa, saskaņā ar DAP 3,8 km, pieskaitot ar to savienoto novadgrāvi. Vecsalienas pagasta padome tās garumu novērtē uz 6 km, sākot atskaiti no Raudu mājām.Lazdukalnu upītes gravā aug aizsargājamā suga Benekena zaķauza — Bromopsis benekenii. Grava kopā ar Juzefovas gravu iekļauta dabas parka visstingrākās aizsardzības — regulējamā režīma zonā, kas aizņem 0,27% parka teritorijas. Tiek apsvērta dabas parka paplašināšana, lai iekļautu tajā arī gravu ārpus pašreizējās parka robežas, kur aug aizsargājamās sugas Šultesa madara Galium schultesii un spilvainais jeb matainais grīslis Carex pilosa. Zema ūdens periodos upītes krastos redzami pamatiežu atsegumi, nogāzes apdraud erozija.


== Atsauces ==