revision: 3591161
title: "Krist\u012Bne \u017Delve"
url: https://lv.wikipedia.org/wiki/Krist%C4%ABne_%C5%BDelve


---

Kristīne Želve (dzimusi 1970. gada 17. martā, Rīgā) ir latviešu dokumentālā kino režisore un rakstniece.


== Biogrāfija ==
Kristīne Želve studējusi Latvijas Mūzikas akadēmijas Teātra nodaļā (1988—1990), beigusi Anša Epnera vadīto kursu Latvijas Kultūras akadēmijā kinorežijas specialitātē (1996). Kopš 2005. gada strādā LTV raidījumā "100 grami kultūras", kultūras redaktore.
Kopš 1994. gada publicē rakstus par kino. Strādājusi TV3, kur veidojusi un vadījusi kinoprogrammu "Sapņu fabrika", starptautiskajā kinoforumā "Arsenāls" un filmu programmā "Gadsimta filmu parāde", kā arī žurnālā "Kino Raksti".
2011. gadā izdota viņas debijas grāmata, stāstu krājums "Meitene, kas nogrieza man matus", kas ieguva Literatūras gada balvu kā gada labākā debija. Grāmatā attēlota 90. gadu Rīgas radošās jaunatnes un bohēmas vide. Grāmata 2014. gadā izdota arī tulkota igauņu valodā. 2021. gadā izdevniecībā Neputns izdots romāns "Grosvaldi", romāna centrā ir Latvijas vēsturē nozīmīga ģimene – Grosvaldi.
Režisore dokumentālajai filmai par latviešu izcelsmes somu režisoru Teuvo Tulio "Fedja" (2012) un dokumentālajai spēlfilmai par Mēriju Grīnbergu "Mērijas ceļojums" (2018).


== Atsauces ==