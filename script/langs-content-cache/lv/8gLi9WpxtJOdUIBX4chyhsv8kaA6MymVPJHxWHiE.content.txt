revision: 3876351
title: "Latvijas Galda hokeja feder\u0101cija"
url: https://lv.wikipedia.org/wiki/Latvijas_Galda_hokeja_feder%C4%81cija


---

Latvijas Galda hokeja federācija (LGHF) ir galvenā par galda hokeju atbildīgā organizācija Latvijā. Tā piedalās Latvijas čempionāta un Latvijas kausa izcīņas organizēšanā, kā arī rīko starptautiska līmeņa sacensības Latvijā: ikgadējos Rīgas kausu un Latvia Open, vairākkārt — pasaules un Eiropas čempionātus, kuros to pārstāv Latvijas galda hokeja izlase. Tās galvenā mītne atrodas Rīgā.


== Vēsture un darbība ==


=== Neoficiālā statusā ===
LGHF nodibināja Rīgas Galda hokeja klubs (RGHK) un RTU Sporta klubs 2000. gada 13. jūlijā un reģistrēja to kā nevalstisku organizāciju 2000. gada 3. augustā, tai pašā gadā pārņemot no RGHK lielāko sacensību — Rīgas kausa organizēšanu. Jau pirmajā gadā tajā piedalījās ap 200 dalībnieku, un turnīrs kļuva par vienu no apmeklētākajiem pasaulē, kāds tas ir palicis arī tagad.2005. gada jūnijā LGHF Rīgā organizēja pasaules čempionātu, kurā piedalījās spēlētāji no 23 valstīm.2005. gada decembrī LGHF saskaņā ar Finanšu ministrijas lēmumu ieguva Sabiedriskā labuma organizācijas statusu. 2006. gada 16. martā Latvijas Nacionālā Sporta padome atzina galda hokeju par sporta veidu un piešķīra LGHF tiesības Latvijā to vadīt un koordinēt, kā arī pārstāvēt valsti Starptautiskajā Galda hokeja federācijā (International Table Hockey Federation, ITHF) un veidot Latvijas valsts izlasi pasaules un Eiropas čempionātiem, ko tā līdz tam bija jau veikusi neoficiāli. 2006. gada 6. septembrī LGHF uzņēma Latvijas Sporta federāciju padomē (LSFP).


=== Oficiālā statusā ===
Kopš 2006. gada LGHF Latvijā trīsreiz organizējusi Eiropas čempionātus un Pasaules klubu komandu čempionātu, ik gadus kopā ar vietējiem klubiem tiek rīkotas 7—9 Latvijas līmeņa un starptautiskas sacensības, kā arī skolēnu bezmaksas galda hokeja masu pasākums "Sarauj!", kurā 2018. gadā piedalījās vairāk kā 700 bērnu. Ik gadus tā nosaka nacionālās izlases sastāvu un nodrošina tās izbraukumu uz pasaules vai Eiropas čempionātiem, kā arī bieži sponsorē labu spēlētāju dalību Pasaules tūres posmos ārzemēs.
LGHF ar saviem cilvēkiem un inventāru ņēmusi dalību dažādos masveidīgos sporta un izklaides notikumos Rīgā un Latvijā, kā Sporta nakts, ledus hokeja komandas Rīgas "Dinamo" spēles un bērnu vasaras nometnes.Tiek veikta sadarbība ar Latvijas Paralimpisko komiteju, pateicoties kurai ir sagādātas treniņu iespējas cilvēkiem ar ierobežotām kustību iespējām un galda hokeja Amatieru līgā tiek apbalvoti labākie tās spēlētāji.LGHF sastāv no locekļiem — juridiski reģistrētām galda hokejā aktīvām organizācijām un valdes. LGHF valdē ir 7 cilvēki, tās priekšsēdētājs ir R. Blūmentāls. Organizācijas budžets ir ap 25 000 eiro gadā, lielākie ienākumi tajā ir no sadarbības ar sportu pārvaldošajām organizācijām, valsti un pašvaldībām, lielākie izdevumi — sacensību organizācija Latvijā, bērnu pasākuma "Sarauj!" rīkošana un izlases izbraukumi.


== Atsauces ==


== Ārējās saites ==
Oficiālā tīmekļa vietne

Facebook profils