revision: 3868414
title: "Hitlerj\u016Bgends"
url: https://lv.wikipedia.org/wiki/Hitlerj%C5%ABgends


---

Hitlerjūgends (vācu: Hitlerjugend, latviski — 'Hitlera jaunatne', saīsināti HJ) bija paramilitāra NSDAP jaunatnes organizācija zēniem vecumā no 14 līdz 18 gadiem.
Organizācijas aizsākumi meklējami 1922. gadā, kad tika izveidota HJ priekštece Jugendbund. Līdzās HJ pastāvēja arī Deutsches Jungvolk (latviski — 'Vācu jaunatne'), kurā varēja iestāties bērni līdz 14 gadu vecumam, kā arī Bund Deutscher Mädel (latviski — 'Vācu Meiteņu savienība'). No 1933. gada, kad nacisti nāca pie varas Vācijā, līdz pat Otrā pasaules kara beigām tās bija vienīgās legālās jaunatnes organizācijas valstī.
Organizācijas uzdevums bija ne tikai audzināt jaunatni atbilsoši nacionālsociālisma doktrīnai, bet arī sagatavot dienestam valsts bruņotajos spēkos. Otrā pasaules kara beigu posmā HJ daļēji tika ieskaitīts Folksšturmā. Pēc kara HJ tika aizliegta.