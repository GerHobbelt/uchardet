revision: 3559455
title: "Vilis P\u0101vul\u0101ns"
url: https://lv.wikipedia.org/wiki/Vilis_P%C4%81vul%C4%81ns


---

Vilis Pāvulāns (dzimis 1906. gada 14. oktobrī, miris 1995. gada 4. martā) bija latviešu grāmatvedis, revidents, Centrālsabiedrības "Turība" kooperāciju skolu direktors. Viens no 1944. gada 17. marta Latvijas Centrālās padomes memoranda parakstītājiem. Piedalījās Kureļa grupas veidošanā.


== Dzīves gājums ==
Dzimis Susējas pagasta "Vilkupēs" (tagad Aknīstes pagastā) lauksaimnieka ģimenē. Mācījās vietējā pagastskolā, Pirmā pasaules kara laikā bēgļu laikā atšķirts no ģimenes. 
Mācījās vakara vidusskolā Rīgā, pēc tam pabeidza grāmatveža un revidenta kursus Olava komercskolā. Strādāja par Lēdmanes kooperatīva vadītāju.
1932. gadā iestājās Aizsargu organizācijā un tika iecelts par Rīgas apriņķa nodaļas komandieri. No 1937. gada dzīvoja Rīgā, bija Kooperācijas skolas direktors. 
1942. gadā, Vācu okupācijas laikā, atjaunots Kooperācijas skolas direktora amatā. 1943. gadā iesaistījās nacionālajā pretošanās kustībā. Otrā pasaules kara beigās Vilnis Pāvulāns 1944. gada jūlijā piedalījās Rīgas aizsargu pulka ģenerāļa Kureļa grupas formēšanā un vadīja saimniecības komandu. Pēc sadursmes ar vācu armijas spēkiem kara tiesa viņam inkriminēja sacelšanās gatavošanu un notiesāja uz nāvi, tomēr vēlāk apžēloja un nosūtīja uz Štuthofas koncentrācijas nometni.Tuvojoties frontei, 1944. gada Ziemassvētku vakarā viņam izdevās izbēgt no Štuthofas koncentrācijas nometnes un kara beigās sasniegt  britu okupācijas zonu Vācijas rietumos, vēlāk Zviedriju. 
Miris 1995. gadā Zviedrijā, apbedīts Rīgā, Meža kapos.


== Atsauces ==