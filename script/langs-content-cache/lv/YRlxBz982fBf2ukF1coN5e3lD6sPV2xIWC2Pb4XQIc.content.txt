revision: 3815455
title: "Vi\u013C\u0101nu novadp\u0113tniec\u012Bbas muzejs"
url: https://lv.wikipedia.org/wiki/Valkas_novadp%C4%93tniec%C4%ABbas_muzejs


---

Valkas novadpētniecības muzejs ir muzejs Valkā, Rīgas ielā 64. Tas dibināts 1970. gadā. Ēkā, kurā atrodas muzejs, no 1853. līdz 1890. gadam darbojās Jāņa Cimzes vadītais Vidzemes draudžu skolotāju seminārs. Ēka ir valsts nozīmes vēstures piemineklis, tā celta 1850.-1853. gadā speciāli Vidzemes draudžu skolotāju semināram, ēkas skici veidojis Vidzemes laukskolu padomnieks K. K. Ulmanis.

Muzeja direktore ir Meldra Cimdiņa, galvenā krājuma glabātāja — Aija Priedīte.
Muzejā skatāmas pastāvīgās ekspozīcijas "Vidzemes draudžu skolu skolotāju seminārs un tā audzēkņu kultūrizglītojošā darbība. 19.gs. vidus — 20.gs. sākums” un “Valka — Latvijas neatkarības šūpulis”.
Ekspozīcija "Vidzemes draudžu skolu skolotāju seminārs un tā audzēkņu kultūrizglītojošā darbība. 19. gadsimta vidus — 20. gadsimta sākums” iepazīstina ar Valkas novada vēsturi, ar pedagoga, latviešu kora mūzikas pamatlicēja un profesionālās mūzikas aizsācēja Jāņa Cimzes darbību un viņa audzēkņu atstāto kultūras mantojumu. Šeit iespējams apskatīt Jāņa Cimzes apkopotā latviešu un cittautu dziesmu krājuma koriem “Dziesmu rota” oriģinālos pirmizdevumus. Ekspozīcijā atrodas Jāņa Cimzes vaska figūra “Skolotāju skolotājs”, ko veidojis tēlnieks Kārlis Alainis. Iespējams arī piedalīties muzejpedagoģiskajā programmā “Mācību stunda seminārā”, tā notiek telpā, kas iekārtota līdzīgi kā draudzes skolas vai semināra klase 19. gadsimtā.

Muzeja ekspozīcija “Valka — Latvijas neatkarības šūpulis” stāsta par sabiedriski politiskajiem notikumiem Valkā 1914. — 1920. gadā, kad latviešu tauta 1918. gadā piepildīja sapni par savu valsti. Akcentēta Ziemeļlatvijas brigādes veidošana Valkā un Latvijas valsts organizēšanas priekšdarbi. Blakus tradicionālajiem muzeja krājuma eksponēšanas veidiem izmantoti arī interaktīvi multimediju risinājumi. Informācija un anotācijas tulkotas igauņu un angļu valodā.
Regulāri muzejā tiek rīkotas arī dažādas izstādes un pasākumi.


== Atsauces ==


== Ārējās saites ==
Muzeja oficiālā mājlapa
Muzeja Facebook konts