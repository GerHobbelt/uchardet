revision: 3763054
title: "Ozolaine (R\u012Bga)"
url: https://lv.wikipedia.org/wiki/Ozolaine_(R%C4%ABga)


---

Ozolaine, agrāk  Eihenhaima (vācu: Eichenhaim) vai Eihenhaina (vācu: Eichenhain), ir viena no Sarkandaugavas apkaimes daļām ar parku Rīgā.


== Vēsture ==
Pēc Rīgas ieņemšanas 1710. gadā Krievijas cars Pēteris I esot pie Duntes muižas pavēlējis iekārtot nocietinājumus un celt jaunu pili. Sarkandaugavas krastā izveidots regulāra plānojuma parks (t.s. Otrais Ķeizardārzs), kuru Pēteris I  jau kā Krievijas impērijas ķeizars apciemojis pēc Vidzemes inkoprorācijas Krievijas sastāvā 1723. gadā. Dārza projektu izstrādājis arhitekts P. Jonšteins. Dārza iekārtošanu veica galvenokārt kareivji. Darbus sāka plaši, tika izrakti dīķi, parka stādīšanai saveda trīsdesmit tūkstošus dažādu koku, bet pils būvēšanai kaļķus un ķieģeļus no Holandes. 1729. gada pavasaris nāca ar briesmīgiem plūdiem, kas zemāk esošās celtnes iznīcināja. No citadeles pāri palikušo daļu nosauca Aleksandra Menšikova vārdā par Aleksandra Augstumiem, kurā vēlāk ierīkoja Aleksandra augstumu aizgādības namu jeb nespējnieku patversmi.
1862. gada decembrī tika nodibināta Rīgas pilsētas Sarkankalna slimnīca. 1872. gadā uzbūvēja dzelzceļa līniju Rīga—Mīlgrāvis ar pieturas punktu "Aleksandra Augstumi" (tagadējā Sarkandaugavas stacija).
19. gadsimta otrajā pusē, kad Duntes muižas parkā bija izauguši šeit stādītie ozoli, to sāka dēvēt par Ozolaini (Eichenheim).1872. gada rudenī Literāri-praktiskā pilsoņu apvienība Duntes muižas ēkās iekārtoja Eihenheima patversmi ar skolu un internātu, kurā strādāja latviešu skolotājs un botāniķis Jānis Ilsters. Citās muižas ēkas iekārtoja Pretubagošanas biedrības patversmi, kas šeit pastāvēja līdz Pirmajam pasaules karam. Bāreņu nams darbojies arī pēc Pirmā pasaules kara, ap 1932. gadu patversmes telpās iekārtoja vecu ļaužu pansiju.
Patversmes ielā 20 darbojās 21. Rīgas pilsētas pamatskola, kuru 1937. gadā pārdēvēja par Rīgas pilsētas Ozolaines pamatskolu.
Latvijas PSR laikā Ozolainē izveidojās daudzstāvu apbūve un vairākas ražotnes.  
1964. gadā Patversmes ielā 29 izveidoja Baseina slimnīcu jūrnieku ārstēšanai, 1970. gadā tai uzcēla jaunu korpusu.
1992. gada oktobrī, apvienojot Baseina Centrālo slimnīcu Patversmes ielā ar Rīgas ostas slimnīcu Vecmīlgrāvī, izveidoja 
Latvijas Jūras medicīnas centru.
2006. gadā SIA "Duntes ozoli" Ozolainē uzcēla 16 stāvu dzīvojamo māju. 2007. gada septembrī senajā skolas ēkā Patversmes ielā 20 sāka darboties Žila Verna Rīgas Franču skola.
2020. gadā Rīgas Domes Pilsētas Attīstības departaments plānoja Ozolaines parka izveidi.


== Atsauces ==