revision: 3280428
title: "K\u0101rlis Kvelbergs"
url: https://lv.wikipedia.org/wiki/K%C4%81rlis_Kvelbergs


---

Kārlis Kvelbergs (dzimis 1876. gada 10. septembrī, miris 1945. gadā) bija Latvijas jurists un politiķis. Bijis Tautas padomes loceklis un 2. Saeimas deputāts. Vadīja Nacionālo zemnieku savienību.


== Biogrāfija ==
Kārlis Kvelbergs piedzima 1876. gada 10. septembrī Kandavas pagastā. 1902. gadā pabeidza Maskavas Universitātes Juridisko fakultāti.Sāka strādāt Liepājas apgabaltiesā, kur pildīja izmeklēšanas tiesneša un prokurora biedra pienākumus. 1906. gadā strādāja par notāru Ventspilī. No 1907. līdz 1910. gadam bija Vitebskas apgabaltiesas izmeklēšanas tiesnesis Ludzas apriņķī, tad līdz 1917. gadam — Daugavpils apriņķī. Vācu okupācijas laikā (no 1918. gada februāra līdz decembrim) bija Daugavpils apriņķa pārstāvis Vācu divīzijas štābā. No 1918. līdz 1922. gadam bija Tiesu palātas prokurors.Latvijas Republikas pirmsākumos bija Tautas padomes loceklis Latgales frakcijā. 1920. gadā kandidēja Latvijas Satversmes sapulces vēlēšanās no Kristīgās nacionālās savienības saraksta, nav ievēlēts. 1925. gadā ievēlēts 2. Saeimā no Nacionālās zemnieku savienības saraksta. Parlamentā strādāja līdz 1928. gadam. 1930. gadā kļuva par Latgales apgabaltiesas miertiesnesi, no 1930. līdz 1937. gadam bija apgabaltiesas loceklis. 1937. gada 26. augustā devās pensijā.Miris 1945. gadā Kandavā.


== Atsauces ==