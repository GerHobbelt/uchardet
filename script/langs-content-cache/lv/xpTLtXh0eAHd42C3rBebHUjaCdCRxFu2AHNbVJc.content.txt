revision: 3846206
title: Kalnaziedu pilskalns
url: https://lv.wikipedia.org/wiki/Kalnaziedu_pilskalns


---

Kalnaziedu pilskalns ir pilskalns Vidzemē, kas atrodas Daugavas senlejas (Pļaviņu HES ūdenskrātuves) labajā krastā, Aizkraukles pilsētas austrumu nomalē pie bijušajām Kalnaziedu mājām, kur tagad atrodas Aizkraukles vēstures muzejs.


== Apraksts ==
Kalnaziedu pilskalns ierīkots zemes mēlē, kuru no trijām pusēm apņem dziļas gravas. Pilskalna augstums 17 m. Mūsdienās pilskalna A un DA pakāji jau apskalo Pļaviņu HES ūdenskrātuves ūdeņi.
Pilskalna plakumam ir noapaļota četrstūra forma (izmēri 110x80m.). Tas senatnē intensīvi arts, tāpēc domājams, ka dabiski nenorobežotā Z daļa kādreiz bijusi aizsargāta ar grāvi un valni, kas zuduši lauksaimnieciskās darbības rezultātā.
Pilskalnu savas Vidzemes pilskalnu apzināšanas ekspedīcijas laikā apsekojis un uzmērījis Ernests Brastiņš 1930. gadā. Pilskalnā vairākkārt ir notikuši arheoloģiskie izrakumi. 1963 - 64. gadā V. Urtāna vadībā un 1981 - 1982. gadā A. Stubava un N. Jefimovas vadībā.
Arheoloģiskie izrakumi parādīja, ka pilskalns bijis apdzīvots no 1. g. tūkst. p.m.e. beigām līdz m.e. 9/10.gs. Tomēr pilskalnā atrasts ļoti maz senlietu un nav arī konstatētas intensīvas saimnieciskās darbības vai tirdzniecības sakaru pēdas, kas raksturīgas citiem Daugavas krastos esošajiem pilskalniem. Tas vedina domāt, ka Kalnaziedu pilskalns bijusi mazintensīvi apdzīvota 2. - 10. gadsimta patvēruma vieta, kur briesmu brīžos slēpušies ļaudis, kas apbedīti netālajā tagad appludinātajā Aizkraukles Lejasbitēnu kapulaukā.
Netālu no pilskalna, pašā Daugavas krastā atrodas Kalnaziedu Upurozols.


== Foto galerija ==

		
		
		
		


== Atsauces ==


== Ārējās saites ==
www.latvijas-pilskalni.lv
www.senvietas.lv