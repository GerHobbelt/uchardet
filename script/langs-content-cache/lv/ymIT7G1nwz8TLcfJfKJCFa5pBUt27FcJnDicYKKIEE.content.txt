revision: 3679950
title: "Lipi\u0146i\u0161ku pareiztic\u012Bgo bazn\u012Bca"
url: https://lv.wikipedia.org/wiki/Lipi%C5%86i%C5%A1ku_pareiztic%C4%ABgo_bazn%C4%ABca


---

Lipiņišku jeb Lipiņu Vissvētākās Dievmātes aizmigšanas pareizticīgo baznīca ir Latvijas pareizticīgās baznīcas dievnams, kas atrodas Augšdaugavas novada Biķernieku pagasta Lipiņiškos. 
Lipiņišku draudze ir viena no senākajām apkārtnē, tā dibināta 1829. gadā, kad netālajos Panteliškos vecticībnieku lūgšanu nams tika piešķirts pareizticīgajiem. 1843. gadā Pantelišku baznīcu pārcēla uz Izvaltu, bet 19. gadsimtā Panteliškos uzcēla Pantelišku vecticībnieku lūgšanu namu.
1836. gadā baznīca tika uzcelta Lipiņiškos. Ilgus gadus (no 1886. līdz 1934. gadam) par draudzes mācītāju kalpoja Stefans Kupalovs, ar kura atbalstu tika nodibināta draudzes skola, bet 1908. gadā uzcelta jaunā baznīca, kas saglabājusies līdz mūsdienām. Ēka celta no sarkanajiem ķieģeļiem bizantiešu stilā ar daudz dekoratīvajiem elementiem fasādē, tai ir divi torņi. Stefans Kupalovs kritizēja pareizticīgās baznīcas praksi par mācītājiem iecelt cilvēkus no Krievijas vidienes, kuri nepārzināja vietējās valodas un kultūru. Liela daļa no draudzes bija nabadzīgi zemnieki, daudzi no tiem baltkrievi.


== Ārējās saites ==
Lipiņišku pareizticīgo baznīca
Lipiņišku pareizticīgo baznīca Archived 2020. gada 29. decembrī, Wayback Machine vietnē.