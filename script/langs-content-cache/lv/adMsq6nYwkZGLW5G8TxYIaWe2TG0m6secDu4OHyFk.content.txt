revision: 3688251
title: "Kristi\u0101ns Lange"
url: https://lv.wikipedia.org/wiki/Stavangere


---

Stavangere (norvēģu: Stavanger) ir pilsēta Norvēģijas dienvidrietumos, Rūgalannes filkes un Stavangeres komūnas administratīvais centrs, osta Ziemeļjūras krastā. Ceturtā lielākā Norvēģijas pilsēta. Sena pilsēta, kurā atrodas Stavangeres Doms — Norvēģijas vecākā katedrāle.
Mūsdienās pazīstama kā Norvēģijas naftas "galvaspilsēta" un kompānijas Equinor galvenās mītnes vieta. Netālu no pilsētas atrodas Norvēģijas armijas štābs un NATO bāze (Joint Warfare Center).
2008. gadā Stavangere bija Eiropas Kultūras galvaspilsēta.
Pilsētā bāzēts Norvēģijas hokeja līgas klubs Stavangeres "Oilers", kas laika posmā no 2009. līdz 2015. gadam sešas reizes izcīnījis Norvēģijas čempiontitulu. Stavangere ir mājvieta arī futbola klubam Viking FK.


== Vēsture ==
Pilsēta dibināta 1125. gadā kā bīskapijas centrs un attīstījās kā tirgus pilsēta. Līdz ar reformācijas ieviešanu 1536. gadā Stavangeres kā reliģiskā centra nozīme samazinājās.
19. gadsimtā pilsēta uzplauka kā siļķu ieguves un tirdzniecības centrs.
Kopš 1969. gada, kad Ziemeļjūrā tika atklātas bagātīgas naftas atradnes, Stavangere strauji attīstās, jo to izraudzījās par galveno Norvēģijas naftas rūpniecības centru.


== Cilvēki ==
Stavangerē ir dzimuši tādi cilvēki kā:

Tors Arne Hetlands (Tor Arne Hetland, 1974) - slēpotājs
Aleksandrs Hjellans (Alexander Kielland, 1849-1906) - rakstnieks
Kristiāns Luīss Lange (Christian Lous Lange, 1869-1938) - politiķis
Līva Kristīne (Liv Kristine, 1976) - mūziķe


== Atsauces ==