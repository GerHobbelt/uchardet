revision: 3556374
title: Luminor Bank (Latvija)
url: https://lv.wikipedia.org/wiki/Luminor_Bank_(Latvija)


---

Luminor Bank AS Latvijas filiāle ir Latvijā reģistrēta Igaunijas bankas Luminor Bank filiāle. Tās galvenais birojs atrodas Rīgā. Filiāle ir dibināta 2018. gada, bet par bankas dibināšanu var uzskatīt 1991. gadu, kad tika izveidota Rīgas komercbanka (tās secīgie nosaukumi: Pirmā Latvijas Komercbanka, Pirmā banka, NORD/LB Latvija, NORD/LB Latvija, DnB NORD Banka, DNB banka, AS Luminor Bank).


== Vēsture ==


=== Rīgas Komercbanka ===
1991. gada 6. septembrī tika dibināta AS "Rīgas komercbanka".
1990. gadu otrajā pusē banka strauji attīstījās.
1998. gada augustā Krievijas valdība paziņoja, ka tā nespēs laikus un pilnā apjomā norēķināties par saviem vērtspapīriem; vēlāk tika devalvēts Krievijas rublis. Vairākas Latvijas bankas, to skaitā arī Rīgas komercbanka, bija iesaistītas Krievijas finanšu tirgū, tādēļ cieta lielus zaudējumus (skatīt: 1998. gada Latvijas banku krīze).
1999. gada 23. martā Rīgas apgabaltiesa pasludināja Rīgas Komercbanka par maksātnespējīgu. Bankas akcionāri saņēma kompensāciju 1,5 santīmus par akciju, un šīs akcijas tika dzēstas.Rīgas Komercbanka sanācijā iesaistījās Latvijas Banka, uz kādu laiku kļūstot par bankas lielāko akcionāru.
1999. gada rudenī banka atsāka darbu. 15. oktobrī tā tika pārdēvēta par AS "Pirmā Latvijas Komercbanka".
2000. gada jūnijā bankas kontrolpaketi (90,86 % balsstiesīgo akciju) nopirka Vācijas Norddeutsche Landesbank (NORD/LB).
2001. gada 4. jūlijā Pirmā Latvijas Komercbanka ieguva jaunu nosaukumu AS "Pirmā banka".
2003. gada 25. aprīlī banku pārdēvēja par AS NORD/LB Latvija.
2004. gada 8. janvārī tika dibināts meitas uzņēmums SIA NORD/LB Līzings (tagad SIA DNB Līzings)
2005. gada beigās Vācijas NORD/LB un Norvēģijas lielākā banka DnB NOR izveidoja kopuzņēmumu DnB NORD, kurā 49 % kapitāldaļu piederēja NORD/LB un 51 % — DnB NOR; NORD/LB Latvija pārgāja tā īpašumā.
2006. gada 8. maijā AS NORD/LB Latvija ieguva nosaukumu AS DnB NORD Banka

2010. gada beigās mātes uzņēmuma grupas DnB NORD 49 % kapitāldaļas no NORD/LB nopirka, DnB NOR, tādējādi kļūstot par tā 100 % īpašnieku.
2011. gada 11. novembrī Latvijas AS DnB NORD Banka pārdēvēta par AS DNB banka.2016. gada 25. augustā tika izplatīta informācija, ka akcionāri plāno apvienot DNB un Nordea bankas Latvijā, Lietuvā un Igaunijā.
Tika saņemti visu regulējošo institūciju apstiprinājumi. Latvijā Nordea Bank AB Latvijas filiāle tika pievienota AS DNB banka, un darījums pabeigts 2017. gada 1. oktobrī.
2. oktobrī AS DNB banka nosaukums mainīts uz AS Luminor Bank.
2018. gada 6. jūlijā tika dibināta Igaunijā reģistrētās bankas Luminor Bank AS Latvijas filiāle, kas pārņēma Latvijas AS Luminor Bank biznesu. 2019. gada 7. janvārī Latvijas AS Luminor Bank tika likvidēta.


=== LU fonda mecenāts ===
Luminor bank ir Latvijas Universitātes fonda sudraba mecenāts. Tā atbalsta LU kopš 2012. gada, ziedojot zinātnes, studiju vides attīstībai, forumiem un futbola skolai Metta. Atbalsta virziens ir pētniecība un mācību vides attīstība.


== Atsauces ==


== Ārējās saites ==
Luminor Bank vietne