revision: 3661177
title: "\u0100zenes iela"
url: https://lv.wikipedia.org/wiki/%C4%80zenes_iela


---

Āzenes iela ir iela Rīgā, Kurzemes rajonā, Ķīpsalā. Tā sākas krustojumā ar Zunda krastmalu, iepretim Zundam, virzās Ķīpsalas austrumu virzienā un beidzas krustojumā ar Balasta dambi, iepretim Daugavai. Kopējais ielas garums ir 470 metri, tā visā garumā klāta ar asfalta segumu. Sastāv no divām līdz četrām braukšanas joslām. Gājēju ietve izbūvēta visā garumā abās ielas pusēs. Ielā atrodas pārsvarā sabiedriska rakstura ēkas. Iela nosaukta Āzenes — alternatīva nosaukuma, kā apzīmē Zundu — vārdā.


== Ielas raksturojums ==
Āzenes iela ir 470 metrus gara vietējas nozīmes iela Ķīpsalas apkaimes dienvidu daļā. Tā sākas krustojumā ar Zunda krastmalu, iepretī Zundam, un virzās austrumu virzienā kā asfaltēts ceļš. Ielas sākumdaļā nepāra numuru pusē atrodas iepirkšanās centrs „Olimpia”, pāra numuru pusē — Rīgas Tehniskās universitātes Elektrotehnikas un vides inženierzinātņu fakultāte, RTU Studentu kopmītnes, kā arī viesnīca „Islande Hotel” (adrese — Ķīpsalas iela 2), aiz kuras iela krustojas ar Ķīpsalas ielu. Atlikušajā ielas daļā nepāra numuru puse neapbūvēta, pāra numuru pusē — pirmskara laikā celta mazstāvu dzīvojamā ēka. Āzenes iela beidzas krustojumā ar Balasta dambi, iepretī Daugavai.


== Vēsture ==

1923. gadā Āzenes ielas nosaukumu piešķīra agrākajai Dagdenes ielai (Dagdener Strasse; 20. gadu sākumā minēta arī kā Dagdas iela), vācu okupācijas laikā nosaukums bija Dagdener Strasse. Iela likvidēta 1960.—1970. gadu mijā, izbūvējot jauno satiksmes maģistrāli — Krišjāņa Valdemāra ielas turpinājumu aiz Vanšu tilta. Āzenes ielas nosaukumu saglabāja 70. gados ierīkotajai ielai gar Rīgas Politehniskā institūta (tagad RTU) jaunceltajiem mācību un kopmītņu korpusiem. 80. gadu beigās bija ierosināts ielu nosaukt bijušā RPI rektora Aleksandra Veisa vārdā.
Zunda krastā, gruntsgabalā ar agrāko adresi Āzenes iela 10, kopš 19., 20. gadsimtu mijas darbojās A. Augsburga (sākotnēji firmas "Augsburg & Sperling") kuģu būvētava, kurā būvēja un remontēja A. Augsburga firmas tvaikonīšus, kas uzturēja satiksmi pa Daugavu. 30. gadu beigās tur darbojās Valsts kuģu pārvaldes darbnīca.


== Ielu savienojumi ==
Āzenes iela ir savienota ar šādām ielām:

Zunda krastmala (T veida krustojums)
Ķīpsalas iela
Balasta dambis (T veida krustojums)


== Ievērojami objekti ==


=== Izglītības iestādes ===
Āzenes ielā 12 k-1 atrodas Rīgas Tehniskās universitātes Elektronikas un telekomunikāciju fakultāte.
Āzenes ielā 12 k-1 atrodas Rīgas Tehniskās universitātes Elektrotehnikas un vides inženierzinātņu fakultāte.
Āzenes ielā 16/20 atrodas Rīgas Tehniskās universitātes Būvniecības inženierzinātņu fakultāte
Āzenes iela 18 līdz 2016. gadam bija adrese Rīgas Tehniskās universitātes Arhitektūras fakultātei; tagad fakultātes ēkai ir piešķirta adrese Ķīpsalas iela 6.
Āzenes ielā 22 un Āzenes ielā 22 k-1 atrodas Rīgas Tehniskās universitātes Studentu kopmītnes.


=== Tirdzniecības centri ===
Āzenes ielā 5 atrodas iepirkšanās centrs „Olimpia”, kura pirmajā stāvā darbojas Rimi hipermārkets.


== Skatīt arī ==
Ķīpsala


== Atsauces ==