revision: 3822558
title: "Tuberkulozes un plau\u0161u slim\u012Bbu centrs"
url: https://lv.wikipedia.org/wiki/Tuberkulozes_un_plau%C5%A1u_slim%C4%ABbu_centrs


---

Tuberkulozes un plaušu slimību centrs ir viens no Rīgas Austrumu klīniskās universitātes slimnīcas (RAKUS) daļām, ko veido stacionārs Ropažu novada Stopiņu pagasta Upeslejās un Rīgas ambulatorā nodaļa Lielvārdes ielā 68 Rīgā. Tas specializējies pneimonoloģijas, bronholoģijas un torakālās ķirurģijas jomā. Stacionārā darbojas Pasaules Veselības organizācijas (PVO) sadarbības centrs multirezistentas tuberkulozes izpētē un apmācībā.


== Vēsture ==
Pēc Rīgas pilsētas 1. tuberkulozes slimnīcas vadītāja Kārļa Segliņa ierosmes 1963. gadā Latvijas PSR veselības aizsardzības ministrs Vilhelms Kaņeps apstiprināja plānu jaunas tuberkulozes slimnīcas celtniecībai "Silzemnieku" māju apkārtnē Mazās Juglas krastā pie kādreizējās Daktermuižas. 1966. gadā topošās slimnīcas pamatkorpusa pamatos ieguldīja dokumentu kapsulu ar īsu slimnīcas celtniecības rakstu. Pēc celtniecības darbu beigām 1971. gadā ēkā atklāja Republikas apvienoto prettuberkulozes dispanseru, ko reizēm dēvēja arī par tuberkulozes slimnīcu "Jugla".
Pēc Latvijas neatkarības atjaunošanas 1991. gadā to pārdēvēja par Republikas tuberkulozes dispanseru, 1994. gadā par Republikas tuberkulozes un plaušu slimību centru, 1996. gadā par Valsts tuberkulozes un plaušu slimību centru, 1997. gadā par Tuberkulozes un plaušu slimību valsts centru. 2001. gadā tajā izveidoja PVO sadarbības centru multirezistentās tuberkulozes ārstēšanas pētniecībā un izglītībā.2004. gadā tika izveidota Tuberkulozes un plaušu slimību valsts aģentūra, kuru 2009. gadā pievienoja Latvijas Infektoloģijas centram, bet 2012. gadā tas tika iekļauts Rīgas Austrumu klīniskās universitātes sastāvā kā šīs slimnīcas stacionārs.


== Atsauces ==