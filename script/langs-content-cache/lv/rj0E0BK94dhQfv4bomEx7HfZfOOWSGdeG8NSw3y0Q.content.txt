revision: 3824844
title: Kurna
url: https://lv.wikipedia.org/wiki/Kurna


---

Kurna ir ciems, oficiāli Kubulu ciema daļa, Balvu novada Kubulu pagastā. Izvietojies pagasta vidusdaļā Kurnas upes krastā dienvidos no autoceļa P35 5 km no novada centra Balviem un 218 km no Rīgas. Kurna kopā ar Balvu staciju, Fabriku un Druveniekiem oficiāli apvienota Kubulu ciemā ar 727 iedzīvotājiem.


== Vēsture ==
Kurna ir viens no vecākajiem Kubulu pagasta ciemiem. Sākotnēji tas sācies veidoties ap Kurnas upi šobrīdējā ciema dienviddaļā. Pēc vietējo iedzīvotāju atmiņām jau pagājušā gadsimta trīsdesmitajos gados Kurnā atradas krucifikss. Vēl sešdesmitajos, septiņdesmitajos tas stāvējis nekopts, bet vēlāk iznīcināts. Padomju laikos uzceltas trīs dzīvokļu mājas. 1971. gadā Kurnā uzcelts Kubulu kultūras nams. Atklāts 1972. gada nogalē,kā padomju saimniecības "Balvi" kultūras nams. Tajā laikā tas bija arodbiedrību kultūras nams. Vēlāk tajā sāka darboties arī doktorāts, pasta nodaļa, bibliotēka un aptieka. 1989. gadā tika atklāta bērnu pirmskolas izglītības iestāde "Ieviņa", kas savu nosaukumu ieguvusi blakus pie Kurnas upes augošajām ievām. 1992. gadā atjaunots krucifikss, bet 2006. gadā pretī kultūras namam tika uzcelts jauns krucifikss. 2009. gadā par godu bērnudārza "Ieviņa" 20 gadu jubilejai pie bērnudārza uzcelta estrāde. 2009. gadā kultūras namam veikts daļēja renovācija, bet 2010. gadā ēkai veikts ārējais remonts.


== Ģeogrāfija ==
Kurna atrodas Latgales ziemeļaustrumos Austrumlatvijas zemienes Adzeles pacēlumā apmēram 114 — 120 metrus virs jūras līmeņa. Reljefs līdzens. Caur ciematu tek arī Kurnas upe, no kuras arī visticamāk ir arī cēlies ciema nosaukums. Ciemam cauri iet ceļš Stacija — Celmene.


== Iedzīvotāji ==


=== Iedzīvotāju skaita izmaiņas ===
Esošajās robežās, pēc CSB datiem.


== Kultūra un izglītība ==
Ciema teritorijā atrodas pirmsskolas izglītības iestāde "Ieviņa". Bērnudārzu apmeklē gan pagasta, gan arī Balvu pilsētas bērni. 2013. gadā to apmeklēja 64 bērni.Kurnas ciema teritorijā atrodas arī kultūras nams. Tajā darbojas vairāki pašdarbības kolektīvi. Kultūras namā regulāri notiek dažādi kultūras pasākumi — pilngadības svētki, bērnības svētki, koncerti un balles.


== Atsauces ==