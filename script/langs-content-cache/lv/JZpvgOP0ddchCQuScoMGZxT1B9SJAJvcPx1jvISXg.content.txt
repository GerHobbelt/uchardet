revision: 3858133
title: "Me\u017Eotnes bazn\u012Bca"
url: https://lv.wikipedia.org/wiki/Me%C5%BEotnes_luter%C4%81%C5%86u_bazn%C4%ABca


---

Mežotnes baznīcas drupas atrodas Bauskas novada Rundāles pagastā, blakus Mežotnes pilskalnam. Mežotnes luterāņu baznīca atrodas Valsts nozīmes arheoloģijas pieminekļa Nr. 354 „Mežotnes pilskalns ar senpilsētu” aizsardzības zonā.


== Vēsture ==
Celta sakarā ar hercoga Gotharda 1567. gada 28. februāra rīkojumu uz ziemeļiem no Mežotnes pilskalna bijušās senpilsētas teritorijā. Pašreizējā mūra baznīca celta ap 1711. gadu, bet tās tornis par Mežotnes muižnieces Šarlotes Līvenas līdzekļiem 1817. gadā. Baznīca pārbūvēta 1820.–1821. gadā.
Pirmā pasaules kara Kurzemes ofensīvas laikā 1915. gadā Mežotnes baznīcu sašāva un tā nodega. 1930. gada 20. jūlijā iesvētīja atjaunoto baznīcu, 1937. gadā Mežotnes baznīcas kapos tika apbedīts Mazmežotnes muižas īpašnieks Anatols Līvens.
Sarkanās armijas uzbrukuma gaitā Otrā pasaules kara laikā 1944. gadā torni no jauna sašāva un baznīcai nodega jumts. 
Latvijas PSR laikā draudze bija spiesta darbu pārtraukt, pēc 1960. gada baznīcā ierīkoja minerālmēslu noliktavu.
2004. gada 10. augustā Mežotnes baznīcas kapsētā apglabāja urnu ar Kanādā mirušās Mežotnes muižas īpašnieku pēcteces Luīzes Marijas Līvenas pīšļiem.
Mūsdienās baznīcu pamazām atjauno.


== Atsauces ==