revision: 3815460
title: "Muzejs \"S\u0113lija\""
url: https://lv.wikipedia.org/wiki/Muzejs_%22S%C4%93lija%22


---

Viesītes muzejs "Sēlija" ir reģionālais muzejs, kura misija ir iemūžināt un glabāt Sēlijas kultūrvēsturiskā novada un seno sēļu cilts vārdu, veidot un nostiprināt sēlisko pašapziņu Viesītes un Sēlijas kultūrvēsturiskā novada ļaudīs.  Nozīmīgu muzeja daļu veido ekspozīcija par Viesītes šaursliežu dzelzceļu, kas izvietota vēsturiskajā dzelzceļa depo teritorijā un ēkās. Saglabātā lokomatīve un divi vagoni ir atpazīstamākais tūrisma objekts Viesītē.


== Struktūra ==
Muzeju veido trīs nodaļas — divas Viesītē un viena Lonē. Juridiskā adrese Annas Brodeles ielā 7.


=== Mazā Bānīša parks ===
„Ar Mazo Bānīti pa Sēliju” — Viesītes šaursliežu lauku dzelzceļam veltīta ekspozīcija, kas izveidota vagonu remontdarbnīcas ēkā;
Sēlijas māja — ekspozīcija par Sēlijas etnogrāfiju, sēļiem un Sēlijas dabu;
Vasaras istaba — etnogrāfisko sadzīves priekšmetu ekspozīcija (vasaras sezonā);
Amatniecības centrs — bijušajā depo pirts ēkā un noliktavas ēkā;
Viesītes tūrisma informācijas punkts un publiskais interneta pieejas punkts (Sēlijas mājā).


=== Paula Stradiņa skola ===
Profesora Paula Stradiņa kabinets un Stradiņu dzimtas viesistaba;
Rakstnieces Annas Brodeles literatūras klase;
Vecā Stendera kabinets;
Vēstures klase — ekspozīcija par Latvijas vēstures notikumiem Viesītes un Sēlijas novadā;
Medpunkts — autentisks skolas medpunkta interjers;
Kāpēča klase muzejpedagoģiskajām programmām bērniem;
Kamīnzāle — bijušajā skolas sporta zālē, kas pārveidota par muzeja kamīnzāli, notiek lekcijas un izstādes;
Veselības pēda — teritorijā pie skolas var iepazīt ārstniecības augus, kas stādīti pēdas formas dobē.


=== Mārtiņa Buclera fotogrāfijas kabinets ===
Muzeja nodaļa atrodas Viesītes novada Saukas pagasta pārvaldes ēkā Lonē. Nodaļa veltīta latviešu fotogrāfijas pamatlicējam Mārtiņam Bucleram, kurš dzimis Saukas pagastā. Muzeja nodaļā var aplūkot dažādu laiku fototehniku un iepazīties ar fotogrāfu tehnisko literatūru.


== Vēsture ==

Muzejs dibināts ar Viesītes pilsētas ar lauku teritoriju domes 2000. gada 5. jūlija lēmumu. Sākotnēji muzejs darbojās Viesītes Kultūras pilī, bet 2003. gadā piešķirta bijušā šaursliežu dzelzceļa depo kantora ēka, kurā sākotnēji atradās pirmā muzeja ekspozīcija un krājuma telpas. Šobrīd tā ietilpst muzeja nodaļā "Mazā Bānīša parks" Annas Brodeles ielā 7. Nodaļa atrodas Viesītes šaursliežu dzelzceļa teritorijā, kur saglabājušās 7 vēsturiskās depo ēkas. Divām no tām — dzelzceļa vagonu remontdarbnīcai un depo lokomotīvju remontdarbnīcai — 2016. gadā piešķirts valsts nozīmes kultūras pieminekļa statuss. Vagonu remontdarbnīcas ēkā izvietota ekspozīcija „Ar Mazo Bānīti pa Sēliju”.
2010. gadā muzejam “Sēlija” pievienots Mārtiņa Buclera fotogrāfijas kabinets. Piemiņas ekspozīcija izveidota jau 1986. gadā, kad pirmo reizi kopā pulcējās Latvijas fotogrāfi, lai atzīmētu M. Buclera 120. dzimšanas dienu. Sākotnēji ekspozīcija atradās Saukas arodskolas ēkā, bet pēc skolas likvidēšanas pārcelta uz Saukas pagasta pārvaldi Lonē.
2011. gada 24. augustā Viesītes novada pašvaldība pieņēma lēmumu par bijušās Eķengrāves pagastskolas ēkas nodošanu muzeja apsaimniekošanā. Ēka Peldu ielā 2 celta 1880. gadā kā Eķengrāves pagastskola. Skolā mācījies profesors Pauls Stradiņš, tāpēc muzeja nodaļa nosaukta par Paula Stradiņa skolu.


== Muzeja tradīcijas ==
Muzejs regulāri piedalās starptautiskajā Eiropas akcijā „Muzeju nakts” un tradicionālo prasmju pasākumā “Satiec savu meistaru!”. Katru gada augusta pirmajā nedēļas nogalē tiek rīkoti Dzelzceļnieku svētki, kuru tradīcija aizsākās pēc mazā bānīša līniju slēgšanas 1972. gadā.  Muzejs ik gadu rīko P. Stradiņa zinātniskos lasījumus, fotogrāfijas nozarei veltītu konferenci "Buclera lasījumi", regulāri iesaistās Sēlijas asociācijas rīkotajā "Sēlijas kongresā".


== Skatīt arī ==
Viesītes šaursliežu dzelzceļš


== Atsauces ==


== Ārējās saites ==
 Vikikrātuvē par šo tēmu ir pieejami multivides faili. Skatīt: Muzejs "Sēlija".
Muzejs "Sēlija"