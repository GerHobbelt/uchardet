revision: 3394828
title: "B\u016B\u0161nieku ezers"
url: https://lv.wikipedia.org/wiki/B%C5%AB%C5%A1nieku_ezers


---

Būšnieku ezers ir atteku izcelsmes ezers Ventspils pilsētas ziemeļu daļā, kuru ir veidojusi Ventas upe. Daļa ezera krasta robežojas ar Ventspils novadu. Izvietojies Piejūras zemienē 1,1 km no Baltijas jūras krasta. Dibens dūņains; krasti zemi, lēzeni, ezerdobe ovāla. Ietek Klāņu-Būšnieku kanāls, pa kuru ieplūst ūdeņi no meliorācijas sistēmām un Klāņezera. Iztek Lošupe uz jūru. Makrofīti: meldri, kosas, pameldri, niedres, grīšļi, hāras, daudzlapes, peldošās un skaujošās glīvenes, ežgalvītes. 2/3 ezera platības aizaugušas, virsūdens aizaugums — 30%. Mīt karpa, līdaka, asaris, līnis, rauda, karūsa, rudulis, zutis, vēdzele. Rūpnieciskā zveja, makšķerēšana. Ezera rietumu krasts ir dabas liegums.
Krastā atrodas vasarnīcu mikrorajoni Pīpiķi (ziemeļos) un Būšnieki (dienvidaustrumos), kā arī Ventspils pilsētas daļa Staldzene (starp ezeru un jūru). Ezera krastā vairākas atpūtas vietas, laivu piestātnes.


== Atsauces ==