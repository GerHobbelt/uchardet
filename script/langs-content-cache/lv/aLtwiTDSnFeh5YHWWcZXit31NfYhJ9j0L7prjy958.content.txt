revision: 3871314
title: Viada
url: https://lv.wikipedia.org/wiki/Viada


---

VIADA (no 2016. līdz 2018. gadam LUKoil) ir Latvijas degvielas uzpildes staciju (DUS) tīkls. To pārvalda AS VIADA Baltija, nomājot DUS no SIA Petrol Property un SIA AMIC Latvija. VIADA zīmolu Lietuvā pārvalda uzņēmums UAB Viada LT.
VIADA tīklā Latvijā ir 101 degvielas mazumtirdzniecības vietas, tajā skaitā pilna servisa stacijas, kā arī automatizētās degvielas uzpildes stacijas.
SIA VIADA Baltija īpašnieki ir Lietuvā reģistrēti uzņēmumi: UAB VIADA LT (97,32 % kapitāldaļu), UAB Jorūna (2,68 %).< Netiešu izšķirošu ietekmi pār AS VIADA Baltija īsteno Lietuvā reģistrēta komercsabiedrība UAB Vaizga, tai pieder 59,8 % UAB VIADA LT kapitāldaļu.
SIA Petrol Property īpašnieki ir UAB Vaizga (95,0 % kapitāldaļu) un fiziska(s) persona(s).
SIA AMIC Latvija pieder Austrijā reģistrētam uzņēmumam AMIC Energy Management GmbH.


== Vēsture ==
SIA Viada tika dibināta 1991. gada 15. oktobrī, tās kapitāldaļas piederēja Viktoram Škuratovam un Alevtīnai Morozai. Uzņēmums attīstīja degvielas uzpildes staciju tīklu Viada.
2011. gadā SIA Viada vienu degvielas uzpildes staciju Rīgā, Mīlgrāvī pārdeva uzņēmumam Statoil Fuel & Retail Latvia, bet četras DUS (Rojā, Aknīstē, Tukumā un pie autoceļa A9 Valgundes pagastā) pārdeva SIA Astarte-Nafta.
2013. gadā SIA Viada pārdeva degvielas uzpildes staciju, un par uzņēmuma pamatdarbību kļuva tikai īpašuma iznomāšana.
2012. gadā uzņēmums strādāja ar 777 tūkstošu eiro peļņu, bet 2013. gadā, apgrozījumam samazinoties 4,2 reizes, Viada bija aptuveni 45 tūkstoši eiro zaudējumi.2014. gada 19. jūnijā tika dibināts uzņēmums SIA Petrol Property, kas pārņēma īpašumā Viada degvielas uzpildes stacijas.
2015. gada 9. janvārī mira SIA Viada 50 % kapitāldaļu īpašnieks Viktors Škuratovs.
3. februārī tika dibināts uzņēmums AS VIADA Baltija, kas 12 DUS sāka nomāt no Petrol Property.
Jūnijā Latvijas Konkurences padome saņēma SIA Akselss (darbojās ar LUKoil zīmolu) ziņojumu par apvienošanos ar AS VIADA Baltija. Tajā brīdī 74 % Akselss kapitāldaļu piederēja Lietuvā reģistrētai UAB LUKTARNA, bet izšķirošu ietekmi tajā realizēja SIA LUKoil Baltija R. 10. septembrī Konkurences padome atļāva Akselss un VIADA Baltija apvienošanos.2016. gada 4. februārī Austrijā reģistrētais aktīvu pārvaldes fonds AMIC Energy Management GmbH kopā ar AS VIADA Baltija un UAB Luktarna (Lietuva) noslēdza vienošanos ar Krievijas Lukoil meitas uzņēmumu Nīderlandē LUKoil Europe Holdings BV par degvielas mazumtirdzniecības tīkla iegādi (tai skaitā 230 degvielas uzpildes stacijas Latvijā, Lietuvā un Polijā), kas piederēja UAB Lukoil Baltija (Lietuva), SIA Lukoil Baltia R (Latvija) un Lukoil Polska SP. Z O.O. (Polija). Pēc šī līguma LUKTARNA un VIADA Baltija piecus gadus varēja darboties ar LUKoil zīmolu.
1. aprīlī SIA LUKoil Baltija R mainīja nosaukumu uz SIA AMIC Latvia. 1. septembrī Lietuvas uzņēmums UAB Luktarna tika pārdēvēts par UAB Viada LT.
2016. gadā VIADA Baltija no AMIC Latvija pārņēma lietošanā visas degvielas uzpildes stacijas, zīmols Viada tika nomainīts uz LUKoil, kā arī modernizētas vairākas DUS. Tajā laikā SIA VIADA Baltija īpašnieki bija Lietuvā reģistrēti uzņēmumi: UAB VIADA LT (80 % kapitāldaļu), UAB Frater (10 %), UAB Jorūna (10 %)2018. gadā DUS zīmolu LUKoil nomainīja uz VIADA.
2018. gadā Lietuvas uzņēmums UAB Vaizga iegādājās SIA Petrol Property. Lai arī Konkurences padome atļāva darījumu, tā kā ziņojums par darījumu bija iesniegts pēc faktiskās apvienošanās, UAB Vaizga piemēroja 57 419 eiro naudas sodu.
2019. gada martā Latvijas Konkurences padome atļāva UAB Vaizga iegādāties SIA Pirmas kapitāla daļas, iegūstot izšķirošu ietekmi pār to. Pirmas nodarbojās ar benzīna, dīzeļdegvielas un autogāzes vairumtirdzniecību un bija VIADA Baltija degvielas piegādātājs.
2019. gada 12. septembrī Konkurences padome atļāva SIA Petrol Property iegādāties SIA "Baltijas Degviela" divas degvielas uzpildes stacijas Jūrmalā un Garkalnes pagastā.
2021. gada 25. februārī Latvijas Konkurences padome atļāva SIA Petrol Property iegādāties SIA "Latvijas nacionālā nekustamo īpašumu aģentūra", kas pārvaldīja degvielas uzpildes staciju tīklu DINAZ.


== Atsauces ==


== Ārējās saites ==
Viada vietne