revision: 3870802
title: Andrejs Inkulis
url: https://lv.wikipedia.org/wiki/Andrejs_Inkulis


---

Andrejs Inkulis (dzimis 1941. gadā, miris 2023. gada 17. jūnijā[nepieciešama atsauce]) bija Rīgas pilsētas Tautas deputātu padomes izpildkomitejas priekšsēdētājs laikā no 1990. līdz 1992. gadam, pēc tam Jūrmalas Domes vadītājs no 1994. līdz 1997. gadam, ievēlēts no Jūrmalas vēlēšanu saraksta "Labklājība". 
1996. gadā A. Inkuli apstiprināja par Rīgas ostas pārvaldnieku. Pēc aiziešanas no darba pašvaldībās A. Inkulis bija padomes priekšsēdētājs Igaunijas uzņēmumam "Fenniger" piederošajā nekustamo īpašumu kompānijā AS "Eldikrija".


== Darbošanās pašvaldībās un uzņēmējdarbībā ==
A. Inkuļa vadības laikā Rīgas pilsētā norisinājās pāreja no sociālistiskās plānošanas uz tirgus ekonomiku, uzsākta pilsētas uzņēmumu privatizācija, veikta pilsētas īpašumu apzināšana. Inkulis bija viens no cilvēkiem, kuri 1994. gada oktobrī parakstīja vēstuli toreizējam Valsts prezidentam Guntim Ulmanim un premjeram Mārim Gailim, lūdzot mainīt drošības līdzekli aizdomas par izspiešanu apcietinātajam Ivanam Haritonovam. 1995. gadā Inkulis parakstīja lūguma vēstuli Latvijas Pilsonības un imigrācijas dienestam pagarināt uzturēšanās atļauju uzņēmējam Viktoram Tobengauzam, kura vadītā firma "Kings Motor Oils ASV" bija apsūdzēta par krāpšanu lielos apmēros. Rīgas tiesu apgabala prokuratūra 1999. gadā Inkulim uzrādīja apsūdzību par mantas piesavināšanos lielos apmēros, parakstot Jūrmalas Domes galvojumu i/u "Dita" īpašniekam Andrim Tiltniekam, lai tas no "Parex bankas" varētu saņemt 150 000 latu lielu kredītu, tomēr 2000.gadā Jūrmalas pilsētas tiesa Inkuli attaisnoja nozieguma sastāva trūkuma dēļ.
Inkuļa vadītā "Eldikrija" būvēja darījumu un dzīvojamo ēku "Centra nams" Republikas laukumā 3 Rīgā. Viņa vadītā sabiedrība un Igaunijas pilsoņa P. Tominga vadītā "NCC Konstrukcija" realizēja arī celtniecības darbus Maskavas ielā Rīgā. 2008. gada martā Korupcijas novēršanas un apkarošanas biroja darbinieki aizturēja A. Inkuli viņa vadītā uzņēmuma telpās.Par kukuļa došanu pēc krimināllikuma 323. panta 1. daļas apsūdzētajam Tomingam, kā arī Inkulim prokurors Leja tiesas debatēs bija lūdzis piemērot naudassodu 120 minimālo mēnešalgu (21 600 latu) apmērā. Viņi abi savu vainu atzina un palīdzēja izmeklēšanā, kas, pēc prokurora domām, mīkstina šo apsūdzēto atbildību. Apsūdzētā Inkuļa aizstāvis advokāts Uģis Grūbe lūdza savus aizstāvamos atbrīvot no kriminālatbildības, norādot, ka no šiem apsūdzētajiem kukulis esot ticis izspiests, tāpēc viņiem faktiski nav bijušas citas iespējas, kā samaksāt prasītās naudas summas.


== Piezīmes un atsauces ==