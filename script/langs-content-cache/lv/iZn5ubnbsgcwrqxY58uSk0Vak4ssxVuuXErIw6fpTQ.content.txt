revision: 3817316
title: Svens Kuzmins
url: https://lv.wikipedia.org/wiki/Svens_Kuzmins


---

Svens Kuzmins (dzimis Rēzeknē 1985. gada 7. oktobrī) ir latviešu rakstnieks, žurnālists, aktieris un mākslinieks. 
Etīžu teātra "Nerten" režisors un aktieris, veidojis radio raidījumu "Cienījamie lasītāji. Etīdes par literatūru". Strādā par redaktoru žurnālā "Rīgas Laiks".


== Biogrāfija ==
Izglītību ieguvis Raiņa 8. vakara (maiņu) vidusskolā. Studējis glezniecību Mančestras Metropolitēna universitātē, glezniecību un grafiku studējis Latvijas Mākslas akadēmijā.


=== Dzeja ===
Stāstu krājuma "Pilsētas šamaņi" (2016), kā arī romānu "Hohma" (2019) un "Dizažio" (2021) autors. Sadarbojoties Svenam, Latvijas krievu dzejniekam Aleksandram Zapoļam (Semjons Haņins) un tekstgrupai "Orbīta", 2019. gadā iznāca dzejnieka Kikōne (Edgara Medņa) krājums "Jūs kavējaties". Svena Kuzmina stāsti tulkoti angļu, krievu, lietuviešu, igauņu un spāņu valodā.


=== Teātris ===
2004. gadā Svens Kuzmins kopā ar aktieri Tomu Treibergu dibināja etīžu teātri "Nerten". S. Kuzmins un T. Treibergs ir gan šī teātra režisori, gan vienīgie aktieri. "Nerten" ir vienīgais šāda profila teātris Latvijā, tas sniedz savas izrādes gan Rīgā, gan dažādās Latvijas pilsētās. Izrādes veidotas no īsiem tematiski un stilistiski atšķirīgiem sižetiem.


=== Latvijas Radio ===
No 2017. gada februāra līdz 2021. gada decembrim Svens Kuzmins kopā ar dzejnieku un Latvijas Radio žurnālistu Tomu Treibergu Latvijas Radio 1 veidoja raidījumu "Cienījamie lasītāji. Etīdes par literatūru". Raidījuma veidotāji tikās ar tulkotājiem, lai uzzinātu vairāk par viņu darba pieredzi, metodēm un mīļākajām grāmatām. No tām tika izvēlēts viens tulkots daiļliteratūras darbs, kuram tika meklēts līdzinieks latviešu literatūras pasaulē.


=== Apbalvojumi ===
2016. gadā Ventspils pilsētas domes izcilības stipendija par stāstu krājumu "Pilsētas šamaņi".
2017. gadā Latvijas Literatūras gada balva — portāla "Delfi" lasītāju balva par stāstu krājumu "Pilsētas šamaņi".
2022. gadā Latvijas Literatūras gada balva prozā par romānu "Dizažio".


== Bibliogrāfija ==


=== Proza ===
Pilsētas Šamaņi. Stāsti. Rīga: Dienas Grāmata, 2016
Hohma. Rīga: Dienas Grāmata, 2019
Dizažio. Rīga: Dienas Grāmata, 2021
Chochma. Gdansk: Wydawnictwo Marpress, 2022


=== Atdzejojumi ===
Jeļenas Glazovas dzejoļu krājums "Transfēri" (2013. gadā, kopā ar dzejnieku Tomu Treibergu)


== Atsauces ==


== Ārējās saites ==
Teātra "Nerten" Facebook konts