revision: 11237161
title: "Lone K\xFChlmann"
url: https://da.wikipedia.org/wiki/Lone_K%C3%BChlmann


---

Lone Kühlmann (født 7. juni 1945 i København) er en dansk journalist, forfatter, debattør og foredragsholder.
Hun begyndte karrieren i Danmarks Radios tekniske afdeling 1965-1967, hvorefter hun uddannede sig til journalist. Først som elev på Lolland-Falsters Venstreblad og Lollands Tidende 1967-1970, derefter supplerede hun med en mastergrad fra School of Journalism ved Columbia University i New York, USA, 1970-1971. Efter endt uddannelse blev hun ansat som journalist ved DR's Radioavisen, hvor hun var frem til 1973. Da skiftede hun til TV-avisen, hvor hun var studievært, da TV-avisen begyndte at sendte i farver i 1978. Hun var tilknyttet TV-avisen frem til 1988 og beskæftigede sig bl.a. med udenrigs- og sikkerhedspolitik. Hun var i 1970'erne medlem af Dansk Journalistforbunds kvindeudvalg, der fik stor indflydelse og samtidig fungerede som et netværk af kvindelige journalister. Lone Kühlmann søgte i 1979 stillingen som DR's korrespondent i USA og fik ikke stillingen, men vikarierede i den fire år senere. Hun skiftede jobbet på DR ud med chefredaktørstolen på ugebladet Alt for Damerne i 1988, men var kun i stillingen til 1990. Siden har hun været en populær foredragsholder, ligesom hun har forfattet adskillige bøger, særligt biografier.
Lone Kühlmann har også haft en række tillidsposter, bl.a. blev hun i 1994 af daværende kulturminister Jytte Hilden (S) udpeget til formand for TV 2/Danmarks bestyrelse, hvor hun sad til 1999. Hun har siden 1992 været bestyrelsesmedlem i Publicistklubben og siden 1995 medlem af præsidiet i Sex og Samfund. Fra 1994 til 1998 var hun bestyrelsesmedlem i AIDS-Fondet.
Hun er gift med journalist Kai Selliken, med hvem hun har sønnen Karl Magnus (født 1979) og tvillingesønnerne Marcus og Joachim (født 1981).


== Bibliografi ==
Op- eller Nedrustning (1983)
New York og 10 Danskere (1991)
Tag Pengene og Stik af (1991)
Mod og Vilje. Portræt af Edith Rode (1991)
Magasin på Tværs i 125 år (1993)
Barndommens Labyrint (1994)
Lev Selv. En Bog for Tidens Kvinder (1994)
Jeg vil og jeg kan (1999)
Med slør og Uden (med Tine Harden, 2005)
Nini Theilade: Dansen var det hele værd (2006)
Vi bliver ikke yngre – fat det! Lev selv for let øvede (2008)


=== Bidrag til følgende værker ===
Livsglæde (1993)
Kærestefolk (1999)
Humor er Bedste Medicin (2002)
Danmark på vej mod 2020 (2004)


== Referencer ==


== Eksterne henvisninger ==
KVINFO's ekspertdatabase om Lone Kühlmann
Lone Kühlmann på Bibliografi.dk