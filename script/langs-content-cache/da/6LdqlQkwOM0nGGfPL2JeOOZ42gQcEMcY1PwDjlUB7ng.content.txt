revision: 10838587
title: Tom Hanks
url: https://da.wikipedia.org/wiki/Tom_Hanks


---

Thomas Jeffrey "Tom" Hanks (født 9. juli 1956 i Concord, Californien, USA), er en amerikansk skuespiller, instruktør og producent.
Hanks arbejdede med tv- og familekomedier inden han opnåede stor succes som dramatisk skuespiller i flere mindeværdige roller bl.a. som Andrew Beckett i Philadelphia, titelrollen i Forrest Gump, kaptajn John H. Miller i Saving Private Ryan, og Chuck Noland i Cast Away. Hanks vandt den prestigefyldte Oscar for bedste mandlige hovedrolle to år i træk, for henholdsvis Philadelphia, fra 1993 og for Forrest Gump fra 1994. Han er far til skuespilleren Colin Hanks.


== Karriere ==

Tom Hanks er født og opvokset i Concord, Californien. Efter high school begyndte han at studere teater, bl.a. ved California State University i Sacramento. Han droppede dog studierne da han blev tilbudt et job på en slags teater festival. Han blev gode venner med lederen, og Hanks job bestod i alt lige fra belysning til sceneopsætning. Der blev naturligvis også mulighed for at han selv kunne optræde. Det gjorde han bl.a. som skurk i en Shakespeare-opsætning, der indbragte ham en del ros. I 1979 pakkede han dog sine kufferter og tog til New York City hvor han filmdebuterede i en lavbudgets slasher-film samt fik en rolle i tv-filmen Mazes and Monsters. En enkelt sceneoptræden blev det også til samme år. Efterfølgende flyttede Hanks til Los Angeles hvor en gæsteoptræden i en enkelt episode af tv-serien Happy Days skulle viste sig at blive særdeles vigtig. Afsnittet blev set af skuespilleren og instruktøren Ron Howard, der kontaktede Hanks, og tilbød ham en rolle i Splash. Filmen blev en stor succes i 1984. Hanks blev først overvejet til hovedrollen, men måtte i stedet nøjes med en mindre rolle. Hovedroller fik han dog mange af de næste år, og i midten af 80’erne indspillede Hanks flere film, bl.a. komedien Polterabend for viderekomne, spion-farcen Manden med den Røde Sko og Broen der Kvajede Sig, en plat parodi på Broen over floden Kwai, hvor Hanks spillede over for John Candy. Den helt store opmærksomhed fik han i 1988 da han spillede hovedrollen som Josh Baskin i fantasi-komedie Big. Hanks sås nu som kæmpe Hollywood-talent, og filmen indbragte ham også karrierens første Oscar-nominering. De følgende film Nabokrigen og Rap i Replikken floppede, medens kun Turner og Hund fra 1989 fik moderat succes.
Tilbage på toppen kom Hanks i 1992. Her spillede han en knapt så succesfuld baseball-træner i I en Klasse for sig selv. Hanks indrømmer, at hans skuespil i de tidlige roller ikke var godt, men at han forbedrede det, så det passede ind i en ”modern era of moviemaking”, som han selv kaldte det i et interview med Vanity Fair. ”Den moderne æra” var ikke til at tage fejl af i 1993. Først med Søvnløs i Seattle og efterfølgende med Philadelphia. Den første blev en ren blockbuster-succes. Det samme gjorde Philadelphia, om end dette ikke syntes specielt oplagt. Her spiller Hanks en homoseksuel advokat med AIDS, der sagsøger sit firma for diskrimination. Hanks’ præstation blev belønnet med en Oscar, og samtidig var filmen med til at få sat et alvorligt emne som AIDS på dagsordenen i USA. Opfølgeren til Philadelphia blev 1994’s helt store hit Forrest Gump. Historien om den enfoldige amerikaner, der oplever alt fra at være soldat under Vietnamkrigen til at blive kaptajn på en rejefisker-båd, storhittede verden over. Filmen vandt Oscar for bedste film, og Tom Hanks blev den kun anden skuespiller i historien (efter Spencer Tracy), der kunne modtage Oscar-statuetten for bedste mandlige hovedrolle to år i træk. Sjovt nok havde Hanks og Tracy samme alder, da de vandt Oscar-priserne, nemlig 37 år for den første og 38 for den anden.
Med Hanks’ næste projekt, den autentiske Apollo 13, blev han genforenet med instruktør Ron Howard. Filmen havde et stort budget, og rollelisten talte også en lang række kendte navne, bl.a. Kevin Bacon, Bill Paxton, Gary Sinise, Ed Harris og Kathleen Quinlan.

Op gennem 90’erne og frem til i dag har Tom Hanks stort set kunnet gå fra succes til succes, hvilket også har givet ham mulighed for at arbejde sammen med nogle af de allerstørste stjerner i Hollywood, både når det kommer til skuespillere og instruktører. F.eks. er Hanks en god ven af Steven Spielberg, og de to har arbejdet sammen med Saving Private Ryan, Catch Me If You Can og Terminalen, samtidig med at de sammen producerede de kritiker-roste tv-serier Kammerater i krig og The Pacific. Den Grønne Mil fra 1999 og Cast Away fra 2000 blev også store succeser, og sidstnævnte indbragte ham endnu en Oscar-nominering. De seneste år er Hanks også fundet tilbage til de lette komedier, som gjorde ham til stjerne tilbage i 80’erne. Således er både Terminalen og ikke mindst The Ladykillers fra 2004 at regne i denne kategori. Senest har publikum kunnet opleve Hanks som symboleksperten Robert Langdon i Ron Howards to film Da Vinci Mysteriet og Engle og Dæmoner, der bygger på Dan Browns romaner.
Ydermere kan flere generationer genkende Hanks’ stemme som legetøjsdukken Woody i Toy Story, Toy Story 2 og Toy Story 3. Toy Story 4 er allerede blevet bekræftet, men flere detaljer er på nuværende tidspunkt ukendte. Hanks’ stemme finder man også i julefilmen Polar-Ekspressen, hvor den nye motion capture-teknik har gjort det muligt at skabe en animeret udgave at Tom Hanks.
Tom Hanks er også instruktør. I starten af 90’erne instruerede Hanks flere afsnit af forskellige tv-serier, startende i 1992 med et enkelt afsnit af serien Tales from the Crypt. Det var dog først fire år senere, i 1996, at Hanks debuterede som spillefilmsinstruktør med filmen That Thing You Do! Hanks skrev selv manuskriptet til filmen, og titel-sangen blev bl.a. nomineret til en Oscar. Herudover har Hanks også instrueret et afsnit af Kammerater i krig, en serie, som han også producerede i samarbejde med Steven Spielberg. I 2012 skulle Hanks næste film som instruktør Larry Crowne få præmiere. Udover Hanks selv medvirker bl.a. Julia Roberts.


== Udvalgt filmografi ==


== Eksterne henvisninger ==

Tom Hanks på Internet Movie Database (engelsk)
Tom Hanks på Filmdatabasen 
Tom Hanks på Scope
Tom Hanks på Svensk Filmdatabas (svensk)
Tom Hanks på AlloCiné (fransk)
Tom Hanks på AllMovie (engelsk)
Tom Hanks på Turner Classic Movies (engelsk)
Tom Hanks på Turner Classic Movies (engelsk)
Tom Hanks på Rotten Tomatoes (engelsk)
Tom Hanks på TV Guide (engelsk)