revision: 11356116
title: Bobby Encinas
url: https://da.wikipedia.org/wiki/Copenhagen_Jazz_Festival


---

Copenhagen Jazz Festival er en årlig afholdt festival for jazz- og verdensmusik, der har været afholdt i København siden 1979. Festivalen er ikke samlet ét sted, koncerterne afholdes derimod rundt omkring på byens forskellige spillesteder, kulturinstitutioner, muséer, parker o.l. Festivalen har lige fra begyndelsen tiltrukket store navne fra hele verden, eksempelvis Sonny Rollins, Herbie Hancock, Dizzy Gillespie, McCoy Tyner, Oscar Peterson, Ray Charles, Michel Petrucciani, Niels-Henning Ørsted Pedersen, Keith Jarrett, Wayne Shorter, John Scofield, Pat Metheny, Michel Camilo, Ornette Coleman, Svend Asmussen Quartet, Richard Bona, Tony Allen, Chick Corea, Bobby McFerrin, Tony Bennett & Lady Gaga. Festivalens samlede publikumstal er over 250.000 årligt med besøgende fra hele verden.Det særlige ved festivalen har været kombinationen af internationalt orienterede betalingskoncerter med gratis udendørskoncerter på byens torve og græsarealer direkte i kontakt med publikum og hovedstadens pulserende gadeliv. Det har skabt en synergieffekt mellem musik, publikum og storby. Og det har gjort jazzen mere synlig på grund af danske og internationale navne, der har givet koncert i bybilledet på Gråbrødre Torv, Gl. Torv, Nytorv, Kongens Have, Kultorvet, Frue Plads, Mindeankret og Vandkunsten.Siden 2001 har Copenhagen Jazz Festival haft en landsdækkende søskendefestival med navnet Vinterjazz, som finder sted hvert år i januar/februar måned. Vinterjazz samler hvert år omkring 300 koncerter rundt på jazzklubberne i hele landet.


== Historie ==
Copenhagen Jazz Festival blev grundlagt i 1979, da Poul Bjørnholdt fra Copenhagen City Center i juli 1979 i samarbejde med Kay Sørensen fra Jazzhus Montmartre] og byens øvrige relativt få jazzspillesteder lancerede en ugelang festival med 75 koncerter. "Der var næppe nogen, der havde forestillet sig, at festivalen stadig ville eksistere tre årtier senere og nu som en kulturel magtfaktor i København med op mod 1000 koncerter, fordelt på næsten 100 spillesteder, et budget på mange millioner og deltagelse af angiveligt langt over 200.000 mennesker."Ved siden af gratiskoncerterne har festivalen arrangeret større koncertbegivenheder med internationale stjernenavne og fungeret som paraply for arrangører fra de etablerede jazzklubber som Drop Inn, 10'eren, Jazzhus Montmartre, La Fontaine, Sabines Cafeteria, Palæ Bar, Det lille Apotek, Jazzkælderen, Bartof Café og Jazzcup. Festivalen udviklede sig derfor hurtigt til en årlig arbejdshøjtid for danske jazzmusikere.
I 1985 blev Copenhagen Jazz Festival stiftet som en selvejende fond med en bestyrelse, der repræsenterede jazzmiljøet, pressen og turistindustrien. Jens Erik Sørensen var den første formand, der sammen med de andre frivillige koordinerede begivenheden. Man lancerede også New Music Orchestra, ledet af Erling Kroner, der opførte ny orkestermusik, skrevet af yngre danske komponister. Med dette begyndte også traditionen med at lade et stort ensemble afslutte festivalen i Montmartre. Traditionen blev overtaget af Copenhagen Jazzhouse med Niels Jørgen Steen A-Team og Jan Kaspersen Special Occasion Band i 1992 og 1996-2005.Spillestedet Montmartre var med til at introducere de store udendørs koncerter, der begyndte med koncerter på Christiansborg Slotsplads i 1985 og på Ridebanen bag Christiansborg i 1986-87. Festivalsekretariatet videreførte idéen under konceptet Giant Jazz på Ridebanen i 1990-1994 og senere i Cirkusbygningen, Glassalen, Det Kongelige Teater, Operaen og Skuespilhuset.
I 1987 lancerede Copenhagen Jazz Festivalen konceptet børnejazz i samarbejde med musikpædagogen Grethe Agatz. Hun trak sig tilbage som 84-årig i 1997, men børnejazzen/Jazz For Kids eksisterer frem til den dag i dag.
Anders Laursen tiltrådte som formand i 1990 og med sin musikpolitiske tæft banede han vej for flere midler til Copenhagen Jazz Festival. Da København i 1996 var europæisk kulturby, fik festivalen yderligere bevillinger fra Kulturby 96, hvor man satsede på flere store koncerter. Samme år lancerede man koncerttemaet Future Sound Of Jazz, der markerede en ny æra i mødet mellem jazz og elektronisk musik.
Efter årtusindeskiftet var foreningerne bag Jazz Club Loco, Christiania Jazzklub og Christianshavn Beboerhus med til at skabe ny scener for den unge og frittænkende avantgarde- og indiejazz. Denne generation blev hurtigt en del af festivalen, bannerført af navne som Kresten Osgood, Søren Kjærgaard, Jacob Anderskov, Jakob Bro, Maria Laurette Friis, Mark Solborg, Peter Bruun og Stefan Pasborg.
Copenhagen Jazz Festival blev præsenteret som ordkombination tilbage i 1962 og blev manifesteret som en dag med koncerter i Odd Fellow Palæet, hvor der blev spillet musik i flere sale, og hvis største begivenhed var en konkurrence med amatørjazzorkestre. I 1962 vandt Leonardo Pedersens Jazzkapel, og i 1963 vandt Brødrene Vogels Kvartet. Copenhagen Jazz Festival blev for første gang et varemærke i 1964, hvor der blev etableret en koncertrække med førende amerikanske kunstnere. Thelonius Monk (som dokumenteret i Clint Eastwoods dokumentarfilm Straight, No Chaser fra 1988), Miles Davis, Sonny Rollins, Lee Konitz, Bill Evans, Stan Getz m.fl.
Førsteudgaven af Copenhagen Jazz Festival, der på dette tidspunkt var en dags koncerter med hhv. et eftermiddags og aftenprogram, fandt sted i K.B. Hallen søndag den 4. oktober 1964 med blandt andre Miles Davis Quintet, hvor man for første gang i København kunne opleve Wayne Shorter, Herbie Hancock, Ron Carter og Tony Williams. Samme år kunne man også opleve Coleman Hawkins, Niels-Henning Ørsted Pedersen, Bent Jædig og Thad Jones. Koncertrækken Copenhagen Jazz Festival fandt sted i Tivolis Koncertsal i årene 1965-1969.


== Copenhagen Jazz Festival 1979-2017 ==


== Præ-Copenhagen Jazz Festival koncerter 1962-1974 ==


== Spillesteder ==
Copenhagen Jazzhouse
Det Kongelige Teater
Operaen
Koncerthuset
Den Sorte Diamant
La Fontaine
Jazzhus Montmartre
Tivoli
Jazzcup
Det Kongelige Danske Haveselskab
Charlottenborg
Kongens Have
Huset i Magstræde
Skuespilhuset
Christianshavn Beboerhus
Jazz Club Loco
Christians Kirke
Kulturhuset Islands Brygge
Pressen, Politikens Hus
Prøvehallen
Amager Bio
og mange flere


== Plakatkunstnere ==
1979: Ukendt       
1980: Ukendt
1981: Ukendt
1982: Pia Schutzmann
1983: Per Arnoldi
1984: Niels Reumert
1985: Bo Bonfils
1986: Jens Jørgen Thorsen
1987: Hans Henrik Lerfeldt
1988: Tom Krøjer
1989: Bent Carl Jacobsen
1990: Erik Rasmussen
1991: Poul Janus Ipsen
1992: Knud Odde
1993: Egon Fischer
1994: Leif Sylvester
1995: Jørgen Nash
1996: Lars Ravn
1997: Henrik Have
1998: Dorte Dahlin
1999: Per Kirkeby
2000: Bjørn Nørgaard
2001: Ejler Bille
2002: Ib Spang Olsen
2003: Per Arnoldi
2004: Evren Tekinoktay
2005: HuskMitNavn
2006: Jonas Hecksher / e-types
2007: Henrik Vibskov
2008: Kasper Eistrup
2009: Tal R
2010: Søren Solkær Starbird
2011: Kirstine Roepstorff
2012: Leo Scherfig
2013: Søren Benchke / Papfar
2014: Mikkel Sommer
2015: Julie Nord
2016: Halfdan Pisket
2017: Rasmus Meisler


== Kilder ==


== Eksterne henvisninger ==
Copenhagen Jazz Festival Arkiveret 31. marts 2015 hos  Wayback Machine – officiel hjemmeside