revision: 31679121
title: Grammar
url: https://ca.wikipedia.org/wiki/Premis_Grammy


---

Els Premis Grammy són presentats per l'Acadèmia d'Enregistrament, una associació d'estatunidencs involucrats professionalment en la indústria de la música enregistrada, amb l'objectiu de reconèixer èxits en la indústria discogràfica. És un dels quatre grans espectacles anuals de premis musicals dels Estats Units d'Amèrica, juntament amb els premis Billboard, els American Music, i el Rock and Roll Hall of Fame Induction Ceremony. Els premis Grammy, que normalment se celebren al febrer, es consideren l'equivalent als Premis Oscar en el món de la música.


== Categories ==
Per a més informació, llegiu la pàgina: llista per categories.


=== Generals ===
El "camp general" són les quatre grans categories genèriques per a premis als treballs musicals, que no restringeixen els candidats per gènere musical o qualsevol altre criteri:

Gravació de l'any (Grammy Award for Record of the Year): concedit a l'intèrpret i l'equip de producció d'una sola cançó
Àlbum de l'any (Grammy Award for Album of the Year): concedit a l'intèrpret i l'equip de producció d'un àlbum complet
Cançó de l'any (Grammy Award for Song of the Year): concedit al(s) compositor(s) d'una sola cançó
Millor nou artista (Grammy Award for Best New Artist): concedit a un artista revelació de l'any, sense referència a una cançó o un àlbumEls únics dos artistes que han guanyat tots quatre premis són Christopher Cross, l'any 1980, i Adele, que va guanyar el de millor nou artista el 2009 i els altres tres els anys 2012 i 2017.
Altres premis es concedeixen a la millor interpretació i producció en gèneres específics, i també per a altres contribucions tals com art i vídeo. Els premis especials s'atorguen a contribucions de més llarga durada a la indústria musical.
A causa del gran nombre de categories de premis (78 el 2012, 81 el 2013 i 82 el 2014) i el desig que diversos artistes facin les seves actuacions, només es presenten directament a la cerimònia televisada les categories amb més interès popular.


=== Especials ===
Hi ha premis especials que s'atorguen sense candidatures, normalment per a assoliments més enllà del darrer any, que és el criteri que s'aplica als premis estàndard.

Grammy a la carrera artística (Grammy Lifetime Achievement Award)
Grammy Trustees (Grammy Trustees Award)
Grammy Tècnic (Technical Grammy Award)
Grammy Llegenda (Grammy Legend Award)
Grammy Hall of Fame (Grammy Hall of Fame Award)
Premi Persona de l'any MusiCares (MusiCares Person of the Year)


== Nominats i premiats dels Països Catalans ==
Fins a 2020 onze artistes de cantants i grups nascuts als Països Catalans han rebut nominacions i guardons en els premis Grammy. Pau Casals fou el primer artista en ser nominat en la primera edició dels premis. Al llarg de tots aquests anys, Alícia de Larrocha és l'artista més nominada (14) i més guardonada (4 premis).


== Referències ==


== Vegeu també ==
62ns Premis Grammy
Llista de categories dels Premis Grammy
Premis Grammy Llatins