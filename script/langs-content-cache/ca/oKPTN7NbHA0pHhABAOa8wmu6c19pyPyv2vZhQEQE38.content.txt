revision: 31690091
title: Nehemiah Persoff
url: https://ca.wikipedia.org/wiki/Nehemiah_Persoff


---

Nehemiah Persoff (2 d'agost de 1919 - 5 d'abril de 2022) va ser un actor de caràcter i pintor nord-americà. Va aparèixer en més de 200 sèries de televisió, pel·lícules i produccions teatrals i també va actuar com a artista de veu en una carrera de 55 anys, començant després del seu pas per l'exèrcit dels Estats Units durant la Segona Guerra Mundial.
Persoff va obtenir el seu primer paper com a extra a The Naked City (1948). És conegut sobretot pels papers de Leo a Més dura serà la caiguda (1956), de Bonaparte a Ningú no és perfecte (1959), de Reb Mendel a Yentl (1983) i de la veu de Papa Mousekewitz a la pel·lícula d'animació Fievel i el nou món (1986) i les seves seqüeles. També va fer aparicions en episodis de The Twilight Zone, Gilligan's Island, Hawaii Five-O, Adam-12 i Law & Order.


== Biografia ==


=== Joventut i formació ===
Persoff va néixer a Jerusalem el 2 d'agost de 1919, de Puah (nascuda Holman, 1887–1963) i Shmuel Persoff (1885–1961). El seu pare, que era argenter, joier i professor d'art, va decidir que hi havia millors perspectives de futur als Estats Units i inicialment va emigrar tot sol. No va ser fins al cap de sis anys fins a estar econòmicament segur, el 1929, que va poder portar a la seva dona, tres fills, Boaz, Avraham i Nehemiah, i dues filles, Tamar i Geula (Julia). Al principi, la família vivia en un apartament a la zona de Williamsburg a Brooklyn, abans de traslladar-se finalment al Bronx. Els seus pares van retornar més tard a Israel.Persoff va estudiar a l'Institut Tècnic Hebreu, i es va graduar el 1937. Amb la formació d'electricista que havia rebut a l'Institut, després del servei militar va aconseguir una feina de treballador de manteniment del senyals del metro.


=== Servei a l'exèrcit ===
Persoff va ser reclutat per l'exèrcit nord-americà a principis de 1942 i va servir durant la Segona Guerra Mundial fins al 1945. Va ser assignat a una companyia dramàtica per entretenir tropes arreu del món.


=== Carrera d'actor ===
Persoff va començar la seva carrera d'actor al teatre de Nova York. El 1947, va ingressar a l'Actors Studio, i va ser un dels 26 membres de la classe de principiants impartida per Elia Kazan, juntament amb Martin Balsam, Julie Harris, Kim Hunter, Cloris Leachman i James Whitmore. Va començar la seva carrera com a actor professional el 1948.El seu primer paper va ser una petita part no acreditada a la pel·lícula The Naked City (1948).Com a primers papers cinematogràfics va fer de taxista a La llei del silenci (1954), el comptable Leo a Més dura serà la caiguda (1956) amb Humphrey Bogart i Rod Steiger, i el cap de gàngsters Little Bonaparte (una paròdia de Rico a Little Caesar) a la pel·lícula de Billy Wilder Ningú no és perfecte (1959), i va tornar a aparèixer amb Steiger a Al Capone (també el 1959). També va aparèixer en papers secundaris en pel·lícules com Els comanxers (1961) i The Greatest Story Ever Told (1965).Persoff, juntament amb Dean Stockwell i Andrew Bloch, va representar un dels malvats administradors babilònics de Darius el Gran a l'episodi de 1978 "Daniel in the Lions' Den" dels Grans Herois de la Bíblia.A la pel·lícula Yentl (1983), Persoff va interpretar el pare del personatge de Barbra Streisand. Va aparèixer a la comèdia Els bessons peguen dues vegades (1988)  i a la sèrie de pel·lícules d'animació Fievel i el nou món com a Papa Mousekewitz. La seva darrera pel·lícula va ser 4 Faces (1999), l'última pel·lícula dirigida per Ted Post.La seva carrera com a actor inclou moltes aparicions a sèries de televisió, incloent sis episodis de The Untouchables, tres episodis dels quals va aparèixer com a Jake "Greasy Thumb" Guzik (considerat per molts com el seu paper més característic), i a Gilligan's Island com a personatge principal de l'episodi "The little dictator" (l'episodi preferit del creador del programa Sherwood Schwartz). Persoff va aparèixer a l'episodi "The Most Toys" de Star Trek: La nova Generació i va ser l'actor masculí més vell en aparèixer en una producció de Star Trek, en el moment de la seva mort.


=== Jubilació i record ===
Persoff es va retirar de la interpretació l'any 2003 i es va dedicar a la pintura, especialitzant-se en l'aquarel·la.Les seves memòries, The Many Faces of Nehemiah, van ser publicades per The Autumn Road Company el juliol de 2021.


=== Vida personal i mort ===
El 1951, Persoff es va casar amb Thia Persov, que havia fet d'infermera al Palmah, la força d'elit de la Haganà durant la guerra araboisraeliana de 1948. Persov va morir de càncer el 2021. La parella va tenir quatre fills, Jeffrey, Dan, Perry i Dahlia. Abans de morir va viure a Cambria, Califòrnia .Persoff va morir el 5 d'abril del 2022, als 102 anys, d'una insuficiència cardíaca, en un centre de rehabilitació de San Luis Obispo, Califòrnia.


== Filmografia seleccionada ==


=== Cinema i televisió ===


== Referències ==


== Enllaços externs ==
Pintures de Nehemiah Persoff