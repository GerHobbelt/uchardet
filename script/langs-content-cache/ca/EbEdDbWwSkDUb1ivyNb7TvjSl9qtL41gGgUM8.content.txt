revision: 31695487
title: Pratchett
url: https://ca.wikipedia.org/wiki/Terry_Pratchett


---

Sir Terence David John Pratchett (Sir Terry Pratchett), KBE, (Beaconsfield, Buckinghamshire, Anglaterra, 28 d'abril de 1948 - Broad Chalke, Wiltshire, Anglaterra, 12 de març de 2015) va ser un escriptor anglès, autor de llibres de fantasia i ciència-ficció, com ara la saga Discmón (Discworld, en anglès) per la que és conegut. El 12 de març de 2015 va morir d'atròfia cortical posterior causada per l'Alzheimer.


== Biografia ==
Fill de David i d'Eileen Pratchett, Terence David John Pratchett va néixer el 28 d'abril de 1948 a Beaconsfield, Buckinghamshire, Anglaterra. Va cursar estudis de secundària al High Wycombe Technical High School i a la Beaconsfield Public Library.
El seu primer treball publicat, un conte curt pel qual li van pagar 14 lliures, el va escriure a l'edat de tretze anys.
Treballant al diari local Bucks Free Press com a periodista, va tenir la sort de conèixer el codirector de Colin Smythe Limited, una editorial de Buckinghamshire, a qui va comentar que havia escrit una novel·la, The carpet people, que va ser publicada el 1971.
El 1980 va entrar a treballar al Central Electricity Generating Board, un butlletí pagat per les empreses elèctriques, on es va encarregar de les notícies relatives a les centrals nuclears. Després de l'accident nuclear de Three Mile Island, Pennsilvània, EUA, va decidir deixar la feina i dedicar-se exclusivament a l'escriptura i va arribar a escriure tres novel·les en un any.
El març de 2005 havia venut més de 40 milions de llibres. Després de J.K. Rowling, és l'autor amb més vendes. També és l'autor de qui es roben més llibres a les llibreries del Regne Unit.
Pratchett va ser nomenat oficial de l'ordre de l'imperi britànic pels serveis a la literatura (1998), doctor honoris causa en literatura per les universitats de Warwick (University of Warwick, 1999), de Portsmouth (University of Portsmouth, 2001) i de Bristol (University of Bristol, 2004).
Va morir el 12 de març de 2015 a l'edat de 66 anys, víctima d'una atròfia cortical posterior degenerativa causada per l'Alzheimer. Va deixar, però, com a comiat, una sèrie de tuits programats al seu compte de Twitter en què s'acomiadava dels seus seguidors.


== Obra ==
La seva obra més coneguda és el Discmón, una sèrie de llibres humorístics i satírics que té lloc a un món de fantasia amb forma de disc (o de pizza) aguantat per quatre elefants gegantins que a la vegada són damunt la gran tortuga A'Tuin, de quinze mil quilòmetres de llarg, que neda per l'espai.
Els grans tòpics més parodiats a les novel·les del Discmón, són els grans protagonistes de les novel·les de ciència-ficció i fantasia de tots els temps, les pel·lícules d'Ingmar Bergman, Austràlia, el cinema, els diaris, el rock-and-roll, la religió, la filosofia (principalment, la grega clàssica), la història egípcia, els sindicats i els gremis.
La seva novel·la The Amazing Maurice and His Educated Rodents ['El fantàstic Maurici i els seus educats rosegadors'], encara no traduïda al català, va guanyar la Medalla Carnegie (Carnegie Medal) a la millor novel·la infantil de 2001.
El 2006 va estar nominat als premis Nebula (Nebula Award) per la novel·la Going postal ['Fent el paperot'].
L'editorial Mai Més ha anunciat que, a partir de novembre de 2020, publicarà tota la sèrie del Discmón per primer cop en català. De moment hi ha publicats: Guàrdies! Guàrdies!, Igualtat de Ritus, Morth, Déus menuts, El color de la màgia i La llum fantàstica, amb traducció d'Ernest Riera.


== Obra completa ==


== Referències ==


== Enllaços externs ==
Terry Pratchett - Lloc web oficial
La Mort i el que ve després, relat curt en català
Discmón - La concha de gran A'Tuin Arxivat 2015-08-11 a Wayback Machine. (castellà)