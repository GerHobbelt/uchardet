revision: 31975056
title: Jeannie Longo
url: https://ca.wikipedia.org/wiki/Jeannie_Longo


---

Jeannie Longo o Jennie Longo-Ciprelli (Annecy, Alta Savoia, 31 d'octubre de 1958) és una ciclista francesa, considerada la millor especialista femenina de la història. Està casada amb Patrice Ciprelli, del qual ha adoptat el cognom.


== Carrera esportiva ==


=== Inicis ===
Va iniciar la seva activitat esportiva amb la pràctica de l'esquí alpí, esport amb el qual va esdevenir campiona del seu país en la categoria escolar l'any 1975. El 1979 va esdevenir campiona universitària en les categories de descens, eslàlom i eslàlom gegant.


=== Jocs Olímpics ===
Especialista tant en ciclisme en pista com en ruta, va participar, als 25 anys, en els Jocs Olímpics d'Estiu de 1984 realitzats a Los Angeles (Estats Units), on finalitzà sisena en la prova individual de ruta, aconseguint així el seu primer diploma olímpic. En els Jocs Olímpics d'Estiu de 1988 realitzats a Seül (Corea del Sud) tornà a participar en la prova anterior, finalitzant en vint-i-unena posició.
En els Jocs Olímpics d'Estiu de 1992 realitzats a Barcelona (Catalunya) aconseguí guanyar la medalla de plata en la prova individual de ruta i finalitzà cinquena en la prova de 500 metres contrarellotge en pista, aconseguint un nou diploma. En els Jocs Olímpics d'Estiu de 1996 realitzats a Atlanta (Estats Units) aconseguí guanyar la medalla d'or en la prova individual en ruta i la medalla de plata en la prova contrarellotge. En els Jocs Olímpics d'Estiu de 2000 realitzats a Sydney (Austràlia) guanyà la medalla de bronze en la prova contrerellotge i finalitzà vint-i-sisena en la prova individual.
Posteriorment ha participat, sense èxit, en els Jocs Olímpics d'Estiu de 2004 realitzats a Atenes (Grècia) i en els Jocs Olímpics d'Estiu de 2008 realitzats a Pequín (República Popular de la Xina), els seus setens Jocs Olímpics, on va finalitzar desena i vint-i-quatrena en la prova individual en ruta i catorzena i quarta en la prova de contrarellotge.


=== Campionat del món ===
Al llarg de la seva carrera ha guanyat catorze medalles en el Campionat del món de ciclisme en ruta, nou d'elles d'or (cinc d'elles en la prova individual i quatre en la prova contrarellotge). Així mateix ha guanyat deu medalles en el Campionat del Món de ciclisme en pista, quatre d'elles d'or.
Així mateix, l'any 1993 guanyà la medalla de plata en el Campionat del Món de ciclisme de muntanya.


=== Tour de França femení ===
Longo ha estat tres vegades campiona del Tour de França, el campionat per etapes ciclista femení més important del món, els anys 1987, 1988 i 1989. Així mateix ha estat quatre vegades segona (1985, 1986, 1992 i 1995) i una vegada tercera (1996), així com campiona de la classificació per punts quatre vegades (1985, 1986, 1987 i 1988) i campiona de la classificació de la muntanya una (1989).


== Palmarès en ruta ==
1979
 Campiona de França en ruta
1980
 Campiona de França en ruta
1981
 Campiona de França en ruta
1a al Coors Classic
1982
 Campiona de França en ruta
1983
 Campiona de França en ruta
1984
 Campiona de França en ruta
1a al Tour de Texas i vencedora de 2 etapes


== Palmarès en pista ==
1986
 Campiona del món de Persecució
1988
 Campiona del món de Persecució
1989
 Campiona del món de Persecució
 Campiona del món de Puntuació


== Enllaços externs ==
(francès) Portal personal
(anglès) www.olympic.org - Jeannie Longo
(anglès) www.sports-reference.com - Jeannie Longo Arxivat 2015-07-07 a Wayback Machine.