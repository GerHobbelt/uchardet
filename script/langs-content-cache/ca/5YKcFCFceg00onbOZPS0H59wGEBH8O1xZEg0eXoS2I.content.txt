revision: 30523621
title: The Good Place
url: https://ca.wikipedia.org/wiki/The_Good_Place


---

The Good Place és una sèrie de televisió estatunidenca de comèdia fantàstica creada per Michael Schur. Es va estrenar el 19 de setembre de 2016 a NBC.La sèrie se centra en l'Eleanor Shellstrop (Kristen Bell), una dona que es desperta en el més enllà i és enviada a "The Good Place", una utopia semblant al cel dissenyada per en Michael (Ted Danson) amb què es recompensa tots aquells que han fet bondat. L'Eleanor s'adona que l'hi han enviat per error i ha d'ocultar el seu comportament moralment imperfecte i intentar ser una millor persona. William Jackson Harper, Jameela Jamil i Manny Jacinto interpreten altres residents del "The Good Place".
The Good Place ha rebut bones crítiques des de l'estrena. Se n'ha lloat l'originalitat, el guió, les interpretacions i les localitzacions, així com el gir argumental del final de la primera temporada. La segona temporada es va estrenar el 20 de setembre del 2017 i la tercera, el 27 de setembre del 2018.


== Argument ==
Després de morir atropellada per un camió, l'Eleanor Shellstrop es desperta al més enllà. L'arquitecte Michael li dona la benvinguda al "The Good Place" ("El bon lloc"), un barri dissenyat per ell mateix. En Michael li fa saber que l'han enviat al "The Good Place" pel seu bon comportament i per ajudar els altres desinteressadament, però l'Eleanor s'adona que aquest no és el seu lloc i que l'han confós amb algú altre.
Amb la intenció de quedar-se al "The Good Place", l'Eleanor decideix ocultar els seus antics comportaments moralment imperfectes. Es confessa, això sí, a l'ànima bessona que li han assignat, en Chidi Anagonye, un professor universitari d'ètica. En Chidi accedeix a ajudar l'Eleanor a ser una millor persona per evitar així tortures eternes al "The Bad Place" ("El mal lloc"). També entren en joc altres habitants del barri, com la Tahani Al-Jamil, una filantropa rica que ha recaptat milions a través d'entitats benèfiques, i l'ànima bessona de la Tahani, en Jianyu Li, un monjo budista que fa un vot de silenci però que resulta ser un discjòquei de Florida anomenat Jason Mendoza. A en Michael i als habitants els ajuda la Janet, un ésser artificial encarregada d'assistir-los i d'informar-los.


== Repartiment ==
Kristen Bell com a Eleanor Shellstrop, una assalariada d'Arizona que ha entrat al "The Good Place" perquè l'han confós amb una advocada defensora dels drets humans que es diu igual que ella.
William Jackson Harper com a Chidi Anagonye, un professor d'ètica nascut a Nigèria, l'ànima bessona assignada a l'Eleanor. Va morir en caure-li un aire condicionat al cap.
Jameela Jamil com a Tahani Al-Jamil, una filantropa rica nascuda al Pakistan i criada a Anglaterra. Va morir aixafada per una estàtua.
Manny Jacinto com a Jianyu Li, un suposat monjo budista mut de Taiwan i ànima bessona de la Tahani. L'Eleanor descobreix que realment és en Jason Mendoza, un discjòquei aficionat de Florida que venia drogues falses a estudiants d'institut.
D'Arcy Carden com a Janet, l'assistent personal del barri. Té tots els coneixements de l'univers.
Ted Danson com a Michael, l'arquitecte del "The Good Place" on viuen l'Eleanor i els altres humans.


== Episodis ==


=== Primera temporada ===


=== Segona temporada ===


=== Tercera temporada ===


== Referències ==


== Enllaços externs ==
The Good Place - Lloc web oficial