revision: 32117116
title: Pedone
url: https://ca.wikipedia.org/wiki/P%C3%A8don


---

Un pèdon (edafologia, pedologia, ciència del sòl) és el volum mínim de sòl que inclou els canvis que presenta un cos de sòl individual. En ciència del sòl, el pèdon és un cos tridimensional de sòl amb dimensions prou grans com per permetre l'estudi dels horitzons individuals del sòl. Unitat artificial de classificació de l'horitzó del sòl consistent en un cos tridimensional amb dimensions laterals prou grans per a estudiar la forma i relació de l'horitzó. (es  pedión, pedon; fr  pedon, pédon; en  pedon)El pèdon és una unitat mínima o volum de descripció i mostreig d'un sòl complet, amb dimensions laterals suficients per a poder caracteritzar la natura, disposició i variabilitat dels horitzons. Un polipèdon està format per pèdons similars o isopèdons contigus les propietats dels quals varien en intervals estrets. Per la superfície que ocupa, un polipèdon ha de ser representat cartogràficament en un mapa a escala gran o de detall.El pèdon és la unitat de mostreig i recull les variacions que un sòl individual pot representar en les seves característiques. Un pèdon estandard té una superfície entre 1 i 10 m² i la seva profunditat, que és variable en cada sòl, té com a límit el material originari (mineral o roca mare)
S'ha produït una discussió poc menys que innecessària en contraposar conceptes de perfil com equivalent a un pla o superfície, i de pèdon (o pedió) com equivalent a un volum. Per als autors americans, un perfil representa una secció vertical d'un sòl, és a dir, un pla, per la qual cosa no els resultava satisfactori aquest concepte. [...] No obstant això, el terme de perfil (profile) ha estat desplaçat pel de pèdon (pedon) en la terminologia anglosaxona.
La classificació nord-americana basa la taxonomia en l'existència o la manca horitzons que puguin ser diagnosticats, i així apareix un concepte nou de pèdon: entitat de sòl de mínim volum capaç d'ésser diferenciat en el terreny. Establerta el 1975, va ser aplicada per  la FAO a la cartografia mundial dels sòls a escala 1:5.000.000.


== Horitzons de diagnòstic ==
Endopèdon: hortizó que es forma a les capes subsuperficials per desota d'un horitzó A o d'una capa de fullaraca, resultant de processos de meteorització del material originari o bé de la translocació de substàncies de la part superior i acumulades a les capes inferiors. En la Soil Taxonomy (USDA), els endopèdons són designats simplement, horitzons.Epipèdon: horitzó format a la part més superior del sòl i ric en matèria orgànica.Epipèdon antròpic: En la taxonomia del Departament d'Agricultura dels Estats Units d'Amèrica, l'epidèdon antròpic és el que ha adquirit característiques semblants a les d'un sòl mòl·lic però degut a la intervenció humana i que es diferencia per un elevat contingut en fòsfor.


== Morfologia dels sòls ==
La morfologia de sòls estudia les característiques morfològiques dels sòls, els components i les propietats a diferent escala:

Polipèdon (paisatge o successió de pèdons de característiques molt similars)
Pèdon (lloc i punt determinat)
Perfil (calicata o sondatge)
Horitzons (capes diferenciades o profunditats observades en un perfil)
Micromorfologia òptica (observació de diferències amb microscopi òptic)
Micromorfologia electrònica (observació de diferències amb mitjans electrònics d'alta resolució)Els quatre primers nivells estan inclosos en la Macromorfologia i els dos darrers en la Micromorfologia dels sòls. Els trets morfològics són variants en relació als nivells de mesura i els tipus de tècniques aplicades en l'estudi.


== Referències ==


== Bibliografia ==
Universitat de Minnesota. Agriculture Handbook (en anglès).  U.S. Department of Agriculture, 2009, p. 863. 
Fosberg, Maynard A.. Guide for Preparing Soil Pedon Description: Abbreviations, Descriptions and Classifications (en anglès).  University of Idaho, 1987, p. 107. 


== Enllaços externs ==
Claus per a la taxonomia dels sòls USDA-NRCS, 2006 (en castellà-espanyol)