revision: 31267556
title: Margaret Court
url: https://ca.wikipedia.org/wiki/Margaret_Court


---

Margaret Court AO, MBE (cognom de soltera Smith; Albury, 16 de juliol de 1942), també coneguda com a Margaret Smith Court, és una tennista professional retirada australiana número 1 mundial. Els seus títols es divideixen entre l'Era Open i l'etapa amateur.
En tennis va acumular 24 títols individuals de Grand Slam en la seva carrera, més que cap altra jugadora a la història, i se la considera una de les grans tennistes de tota la història. Va esdevenir la primera tennista de l'Era Open, només darrera de Maureen Connolly, en guanyar els quatre Grand Slams individuals en un mateix any natural. A banda també va guanyar 19 títols de Grand Slam en dobles femenins i 21 més en dobles mixts, un total de 64 títols de Grand Slam. És una dels tres tennistes que ha completat el "Grand Slam Boxed Set" que consisteix en guanyar tots els títols de Grand Slam (individuals, dobles i dobles mixts), però és l'única que ho ha completat en dues ocasions. Destaca el seu rendiment en l'Open d'Austràlia, on va guanyar onze títols individuals i va establir el rècord que més títols en un sol torneig, però aquest registre fou superat l'any 2019 per Rafael Nadal que va guanyar dotze títols de Roland Garros.
Tot i que va créixer com a catòlica, des del 1991 és ministra de l'Església Pentecostal Cristiana a Perth (Austràlia). És molt crítica amb el col·lectiu LGBTIQ, i sovint en fa declaracions en contra.


== Biografia ==
Filla de Lawrence Smith i Catherine Beaufort, era la petita de quatre germans: Kevin, Vincent i June Shanahan. Tot i ser esquerrana, va aprendre a jugar amb la mà dreta. Es va casar amb Barry Court l'any 1967, fill de Charles Court, que fou Premier of Western Australia. El matrimoni va tenir quatre fills, els tres primers mentre era en actiu i va retornar al circuit amb èxit després de la maternitat.
El gener de 2003, el complex Melbourne Park on es disputa l'Open d'Austràlia va reanomenar la pista 1 «Margaret Court Arena», la segona pista en importància del complex. Tanmateix, degut a les seves declaracions contra el col·lectiu LGBT, diverses associacions i tennistes han demanat el canvi de nom.Va créixer en una família catòlica romana però a mitjans de la dècada del 1970 es va començar a interessar per l'Església Pentecostal Cristiana. L'any 1991 fou ordenada Ministra Pentecostal independent i va fundar el Ministeri Margaret Court, i el 1995 va fundar l'església pentecostal Victory Life Centre a Perth. També té un xou televisiu titulat A Life of Victory els diumenges en el Australian Christian Channel. Pel seu rol com a ministre religiós, la seva doctrina bíblica va en contra dels drets de la comunitat LGBT i dels casaments entre homosexuals a Austràlia. Per aquest motiu ha tingut diversos enfrontaments contra les tennistes homosexuals Billie Jean King, Rennae Stubbs i Martina Navrátilová.El seu personatge apareix en la pel·lícula Battle of the Sexes (2017) interpretada per Jessica McNamee.


== Torneigs de Grand Slam ==


=== Individual: 29 (24−5) ===


=== Dobles femenins: 33 (19−14) ===


=== Dobles mixts: 25 (21−4) ===


== Carrera esportiva ==
Va començar a jugar amb vuit anys i va aconseguir el primer títol de Grand Slam amb divuit. Va esdevenir la primera tennista australiana en guanyar un títol de Grand Slam fora del seu país quan el 1962 va guanyar a França i els Estats Units. Es va retirar temporalment després de disputar Wimbledon de 1966, i va aprofitar per casar-se amb Barry Court. Va tornar al circuit el 1968, i el 1970 va completar el Grand Slam pur en guanyar tots quatre títols de Grand Slam el mateix any. L'any següent va cedir la final de Wimbledon davant Evonne Goolagong Cawley quan ja estava embarassada del seu primer fill, Daniel, que va néixer al març de 1972. Només va estar apartada del circuit mig any i va tornar per disputar el US Open. La seva fill Marika va néixer el 1974 i va tornar a jugar abans de finalitzar l'any. Posteriorment es va perdre el 1976 per estar embarassada del tercer fill, i va tornar al circuit a principis de 1977, però pocs mesos després es va retirar definitivament quan es va assabentar que estava embarassada per quarta ocasió.
És una de les tres tennistes que ha completat el «boxed set» de Grand Slams, és a dir, ha guanyat les dotze proves de Grand Slam que es disputen, els tres esdeveniments dels quatre torneigs de Grand Slam (individual, dobles i dobles mixts). Aquesta fita la comparteix amb Doris Hart i Martina Navrátilová, però Court és l'única que ho ha aconseguit en dues ocasions, una durant l'era amateur i una altra en l'Era Open.
El seu domini durant la dècada del 1960 i principis del 1970 fou aclaparador. Durant la seva trajectòria va disputar 47 torneigs de Grand Slam en categoria individualment, en 29 va disputar la final, en 36 les semifinals i en 43 els quarts de final. En la darrera etapa entre 1969 i 1973 va guanyar 11 dels 16 torneigs de Grand Slam que va disputar. Va guanyar 62 finals de les 85 finals de Grand Slam que va disputar amb un percentatge total 72,9% de victòries (82,8% individual, 57,6% en dobles femenins i 82,6% en dobles mixts). Va realitzar el Grand Slam pur individual (1970) i en dobles mixts (1963, 1965).
El rànquing femení no es va instaurar fins a l'any 1975, quan Court ja estava pràcticament retirada, de forma que oficialment no va ser número 1 del rànquing. Segons una recopilació de rànquings realitzat per Daily Telegraph entre els anys 1914 i 1972, Court hagués estat número 1 del rànquing individual a final de temporada en sis anys (1962, 1963, 1964, 1965, 1969 i 1970).
Court va ser instada pel tennista masculí Bobby Riggs, de 55 anys, per disputar l'anomenada «Batalla dels Sexes» per enfrontar un tennista masculí i una tennista femenina. Aquest partit es va disputar el 13 de maig de 1973 a Ramona, però Court no es va prendre seriosament el partit ja que simplement era d'exhibició. Quatre mesos després es va repetir l'enfrontament però amb Billie Jean King al Houston Astrodome, però ella si que es va prendre el partit seriosament perquè estava molt compromesa en la lluita pels drets de les dones.


== Palmarès ==


=== Individual: 232 (191−41) ===


=== Dobles femenins: 226 (162−64) ===


=== Dobles mixts: 81 (61−20) ===


=== Equips: 6 (4−2) ===


== Trajectòria ==


=== Individual ===


=== Dobles femenins ===


=== Dobles mixts ===


== Guardons ==
Membre de l'Orde de l'Imperi Britànic (MBE) (1967).
Oficial de l'Orde d'Austràlia (AO) (2007)
Centenary Medal (2001)
Victorian Honour Roll of Women (2001)
International Tennis Hall of Fame (1979)
Sport Australia Hall of Fame (1985)
Legend Sport Australia Hall of Fame (1998)
Australian Tennis Hall of Fame (1993)
Philippe Chatrier Award (2006)
ABC Sportsman of the Year Award (1963, 1970)


== Referències ==


== Enllaços externs ==
Margaret Court a la WTA (anglès)
Margaret Court a la Federació Internacional de Tennis (anglès)
Margaret Court al lloc web de la Billie Jean King Cup (anglès)
Margaret Court at the Australian Women's Register (anglès)
Court, Margaret Jean in The Encyclopedia of Women and Leadership in Twentieth-Century Australia (anglès)
Margaret Court a l'International Tennis Hall of Fame (anglès)