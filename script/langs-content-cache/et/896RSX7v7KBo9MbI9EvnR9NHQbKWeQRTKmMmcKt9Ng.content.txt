revision: 6415037
title: Liivimaa kubermang
url: https://et.wikipedia.org/wiki/Liivimaa_kubermang


---

Liivimaa kubermang (vene keeles Лифляндская губерния, läti keeles Vidzemes guberņa) oli Lõuna-Eesti ja Põhja-Läti aladel Venemaa Keisririigi koosseisus eksisteerinud haldusüksus kuni veebruarini 1918, mille keskuseks oli Riia linn.
Põhjasõjas vallutati Rootsi Läänemereprovintside Lõuna-Eesti ja Liivimaa territoorium 1710. aastal Venemaa tsaaririigi poolt, ning Liivimaa ja Riia linn liideti 4. juulil 1710 Venemaaga. Pärast Põhjasõda jäi Liivimaal kehtima Rootsi haldussüsteem. Liivimaa kubermang oli 1. järgu haldusüksus Venemaal ja üks kolmest Balti kubermangust. Rootsi loovutas Eestimaa ja Liivimaa alad ametlikult Uusikaupunki rahuga 1721. aastal. Liivimaa kubermangule (Лифляндская губерния ehk Лифляндия) 1796–1917 eelnesid: aastail 1713–1783 Riia kubermang; aastail 1783–1796 Riia asehaldurkond.


== Liivimaa kubermangu moodustamine ==
Pärast Rootsi Idamereprovintside ja Liivimaa vallutamist Vene vägede poolt alates 1710. aastast taastati Liivimaa kubermangus nn Balti erikord, millega säilitati juba Vana-Liivimaa ajast pärinev aadli ja linnade omavalitsus, saksa keel asjaajamiskeelena ning luteri usk. Tsaaririik üritas seda korduvalt muuta, kuid kohaliku aadelkonnaga ei soovitud konflikti.

Balti erikorra taastamise saavutasid rüütelkonnad ja linnad uue keisri Paul I poolt 1796. aastal, muudatus jõustus 1797. aastal. Alles Aleksander III venestamispoliitika ajal 1880. aastatel hakati nn Balti erikorda olulisemalt likvideerima. Raed ja foogtikohtud likvideeriti 1889, kuid Liivimaa rüütelkond säilis Eestis kuni 1920. aastani.


== Kubermangu territoorium ==
Kubermangu asend: Liivimaa kubermang asus Venemaa keisririigi loodeosas, piirnedes põhjas 407 ½ versta ulatuses Eestimaa kubermangu, idas 195 versta ulatuses Peipsi järve, Pihkva järve ja Pihkva kubermanguga, 198 versta ulatuses Vitebski kubermangu ning lõunas 247 versta ulatuses Kuramaa kubermanguga, läänes 275 vesta ulatuses Riia lahega. Kubermangu kuulusid ka Saaremaa ja Muhu saar.


== Haldusasutused ==
Venemaa Keisririigi Liivimaa kubermangu haldusaparaadi juhiks oli Riias asuv Liivimaa kuberner, kellele allus Liivimaa kubermanguvalitsus,  kuhu kuulusid kuberner, asekuberner, kaks nõunikku, oberfiskaal ja kaks sekretäri. Kuberneri juures tegutses nõuandva organina Liivimaa rüütelkonnad Liivimaa maanõunike kolleegium. Maanõunike kolleegiumi tegevus katkestati aastatel 1785–1796. Katariina II poolt, asehalduskorra ajal, kuid taastati Paul I poolt 1796. aastal.
Kuberneri kasutuses oli kaks kantseleid:

saksakeelne kantselei, läbi mille toimus suhtlus kohaliku seisusliku omavalitsusorgani Liivimaa rüütelkonna saksakeelsete ametkondade kantselei komisjonidega ja aadlikega ning Peterburis asuvate keisririigi Justiits-, Kammer- ja Liivimaa, Eestimaa ja Soome asjade kolleegiumiga ja
venekeelne kantselei, suhtluseks Venemaa keisri, Valitseva Senati ja teiste Venemaa võimuasutustega.Kubermanguvalitsusse kuulusid ka Riigivaranduste Liivimaa Kroonupalat jt allasutused.
19. sajandi II poolel reorganiseeriti kubermanguvalitsuse töökorraldus osakondade alusel. Osakondade eesotsas seisid viitsekubernerid, koosseisu kuulusid nõunikud jt. Iga osakond jagunes omakorda laudadeks. I osakonnal oli 1.-4., II osakonnal 5.-7., III osakonnal 8.-10. laud. Igal laual olid oma funktsioonid, mida määratleti kubermanguvalitsuse poolt perioodiliselt välja antud juhendiga, laudade ülesanded muutusid.


== Halduskorraldus ==

Liivimaa kubermangu jaotus, mis säilis kuni keisririigi lagunemiseni:

Saaremaa provints/Kuressaare kreis, kreisilinn Kuressaare
Pärnu kreis, kreisilinn Pärnu
Viljandi kreis, kreislinn Viljandi
Tartu kreis, kreisilinn Tartu
Võru kreis, kreisilinn Võru
Valga kreis, kreisilinn Valga
Volmari kreis, kreisilinn Volmari (läti Valmiera)
Võnnu kreis, kreisilinn Võnnu (läti Cēsis)
Riia kreis, kreisi- ja kubermangulinn Riia.


== Sadamad, teedevõrk ja side ==
SadamadKubermangus asusid laevatatavad lahed ja sadamad: Daugava suudmes Riia sadam ja Pärnu jõe suudmes Pärnu sadam ning Kuressaare, Sõrve, Mustla ja Maasi sadam Saaremaal.

RaudteedKubermangu põhjaosas, Lõuna-Eestis asusid laiarööpmelise raudtee Eestimaa kubermangus asuva Tallinna–Narva raudteega ühendav Tapa–Tartu raudtee, Tartu–Valga raudtee ja Riia–Pihkva raudtee Valga–Petseri raudtee osa. Kitsarööpmelise raudtee liinid Lõuna-Eestis: Valga–Ruhja–Pärnu vahel, Mõisaküla–Viljandi kitsarööpmelise raudteeharu ja Eestimaa kubermanguga ühendav Tallinna–Viljandi raudteeliin.

Postitaristu
Postiliiklust korraldas Liivimaal alates 17. sajandi keskpaigast Liivimaa rüütelkond, 19. sajandist aga kubermanguvalitsus. Kubermangu läbis neli postiteed, mille äärde oli rajatud postijaamade võrgustik:
Peterburi–Riia postimaantee
Tallinna–Riia postimaantee
Riia–Pihkva postimaantee– mööda "Suurt postiteed" kuni Gulbeneni, siis 116 versta 5 postijaamaga: Gulbene (Gulben) → 20 ← Lipi (Lips) → 20 ← Mõniste (Menzen) → 20 ← Sänna (Sennen) → 29 ← Võru (Werro) → 27 ← Vastseliina (Neuhausen) (piirijaam)
Riia–Moskva postimaantee – 114 versta 5 postijaamaga: Riia (Riga) → 14 ← Salaspils (Kirchholm) → 21 ← Ogre (Ogershof) → 23 ← Jumprava (Jungfernhof) → 16 ← Skrīveri (Römershof) → 21 ← Koknese (Kokenhusen) → 19 versta piirini ja Viciebski (Witebsk) kaudu Moskvasse


== Kohtukorraldus ja korrakaitse ==
Liivimaa Sandarmivalitsus, ülem kindralmajor Laks (−1878-), polkovnik I. D. Volkov (−1905-)
Põhja-Liivimaa politseivalitsused:

Tartu politseivalitsus (saksa Dorpater Polizeiverwaltung, vene Дерптская Управа Благочиния)
Kuressaare politseivalitsus (saksa Arensburger Polizeiverwaltung)
Pärnu politseikohus (saksa Pernauer Polizeigericht, vene Перновскиий полицейский суд)
Viljandi politseivalitsus (saksa Fellinsche Polizeiverwaltung, vene Феллинская управа благочиния)
Valga politseiamet (saksa Walksches Polizeiamt, vene Валкское Управление Городничего) ja Valga politseivalitsus (saksa Walksche Polizeiverwaltung)


== Sõjaväekorraldus kubermangus ==
Liivimaa kubermangu territoorium kuulus 1914. aasta suvest Dvinski sõjaväeringkonda (ru), mille staap asus Dvinski ehk Daugavpilsi Dünaburgi kindluses ja ülemaks jalaväekindral Aleksei Tšurin (1844–1917; Алексей Ефграфович Чурин) ja hiljem insener-kindral vürst Nikolai Tumanov (1844–1917; Николай Евсеевич Туманов). Kubermangu põhjaosas asusid 1. armeekorpusse kuulunud sõjaväeosad:
24. jalaväediviis, asukohaga Pihkvas, ülem kindralleitnant Nikolai Reštšikov (1853–19xx; Рещиков Николай Петрович)

24. jalaväediviisi 1. brigaad
93. Irkutski jalaväepolk (Иркутский 93-й пехотный полк), asukohaga Pihkvas, komandör kindralmajor Julian Kopõtinski (1864–19xx; Копытинский Юлиан Юлианович)
94. Jenissei jalaväepolk (Енисейский 94-й пехотный полк), asukohaga Pihkvas, komandör kindralmajor Vladimir Gudima (1862–19xx; Гудима Владимир Захарович)
24. jalaväediviisi 2. brigaad
95. Krasnojarski jalaväepolk (Красноярский 95-й пехотный полк), asukohaga Tartu, komandör polkovnik Nikolai Lohvitski (1868–1933; Лохвицкий Николай Александрович)
96. Omski jalaväepolk (ru), asukohaga Pihkva, komandör polkovnik Georg Janov (1864–1931; Янов Георгий Дмитриевич)
24. suurtükiväe brigaadEnne Esimest maailmasõda 1914 Vilno sõjaväeringkonna (ru) 3. armeekorpusse (ru) kuulunud väeosad Liivimaa kubermangus:
25. jalaväediviis (pl), mille kõik üksused asusid Dvinskis ehk Daugavpilsis, ülem kindralleitnant Pavel Bulgakov (1856–1932; Булгаков Павел Ильич)

25. jalaväediviisi 1. brigaad
97. Liivimaa jalaväepolk (ru), polkovnik David Guntsadze (1861–1922; Гунцадзе, Давид Константинович)
98. Jurjevi jalaväepolk (Юрьевский 98-й пехотный полк), polkovnik Jevgeni Novakov (1865–pärast 1923; Новаков Евгений Иванович)
25. jalaväediviisi 2. brigaad
99. Ivangorodi jalaväepolk (Ивангородский 99-й пехотный полк), polkovnik Sergei Verhovski (1862–1936; Верховский Сергей Захарович)
100. Ostrovi jalaväepolk (ru), polkovnik Nikolai Zarin (1872–1918; Зарин Николай Дмитриевич)
25. suurtükiväe brigaad


== Hariduskorraldus ==
XIII sajandil levis Eestis katoliiklik kiriku- ja koolikorraldus. Algul rajati toomkoolid, kus õpetati traditsiooniliselt 7 vaba kunsti (vanim teadaolev oli Pärnu toomkool 1251. aastal). Hiljem tekkisid kloostrikoolid. Tolle aja talurahva haridus jäi nn rahvapedagoogika tasemele. Eesti hariduselus toimus hüpe Rootsi ajal: aastal 1630 avati Tartu gümnaasium, 1632. aastal Tartu Ülikool.
1786. aastal anti välja Venemaa rahvakoolide määrustik, mille järgi tuli kubermangulinnades avada neljaklassiline (viie õppeaastaga) ülemrahvakool ja maakonnalinnades kaheklassiline (kahe õppeaastaga) alamrahvakool. Loodi rahvakoolide direktori ametikoht.
5. novembril 1804 kinnitas keiser Aleksander I esialgsed rahvahariduse eeskirjad. Loodi Tartu õpperingkond kuraator Friedrich Maximilian von Klingeri juhtimisel. Määrati kindlaks koolitüübid ja pannakse alus koolide riiklikule järelevalvele ja juhtimisele. Loodi püsiv neljaastmeline avalike õppeasutuste süsteem: kihelkonnakoolid (elementaarkoolid) (eesti õppekeelega), maakonna- ehk kreiskoolid (saksa õppekeelega), kubermangugümnaasiumid (saksa õppekeelega) ja ülikoolid.1823. aastaks olid Liivimaa Kubermangus loodud järgnevad haridusasutused:

1 ülikool: Keiserlik Tartu Ülikool,
2 gümnaasiumi: Riia Kubermangugümnaasium, Tartu Kubermangugümnaasium (Tartu keiser Aleksander I gümnaasium) (avati 1804)
11 saksa kreiskooli: Riia Toomkool, Riia Navigatsioonikool, Volmari, Lemsalu, Võnnu, Valga, Tartu, Võru, Pärnu, Viljandi, Kuressaare
1 vene kreiskool: Katharinäum Riias
4 linna-tütarlastekooli: Riia, Tartu, Pärnu, Viljandi
25 elementaarkooli (alates 1880. aastatest linnaalgkool): 12 (millest 3 tütarlaste) Riia, 1 Volmari, 1 Lemsalu, 2 Võnnu, 1 Valga, 2 Tartu, 2 Võru, 3 Kuressaare ja 1 Sloka (Marktflecken Schlock, kaasaja Jūrmala linnaosas Slokas)
1 ülemrahvakool: Riia ülemrahvakool (Kron-Volksschule), avati 7. veebruaril 1789
4 saksa rahvakooli: Valga, Pärnu, Viljandi, Põltsamaa
1 weibliche Katholische Pfarrschule ja Katholische Armenschule Riias
94 kihelkonnakooli
63 Läti alal: 19 Riia-, 14 Volmari-, 19 Võnnu- ja 11 Valgamaal
31 Eesti alal: 7 Tartu- , 16 Võru-, 5 Pärnu- ja 3 Viljandimaal
548 küla- või vallakooli
61 Läti alal: 2 Riia-, 15 Volmari-, 22 Võnnu- ja 22 Valgamaal
487 Eesti alal: 121 Tartu- , 214 Võru-, 56 Pärnu- ja 96 ViljandimaalHilisemad koolid:

Tartu vene algkool (Дерптское русское начальное училище), 1837 avatud kool oli Riia ja Tallinna ülemrahvakoolide ja Kuramaa kubermangu Jakobstadti vene kooli järel neljas venekeelne õppeasutus Balti kubermangudes.
Aleksandrikool (Die Estnische Alexanderschule)


== Liivimaa ühiskondlikud organisatsioonid ==
Liivimaa Üldkasulik ja Ökonoomiline Sotsieteet


== Vaata ka ==
Liivimaa vallakogukonna seadus
Balti kubermangud


== Viited ==


== Kirjandus ==
Büsching, Anton Friedrich (1773). Magazin für die neue Historie und Geographie: IX. Land-rolle des Herzogthums Liefland vom Jahr 1765. Halle: Johann Jacob Curt.
Bergmann, Gustav von (1749–1814) (1776). Geschichte von Livland, nach bossuetischer Art entworfen. (Biogr. der lutherischen Prediger in der Provinz Livland). Leipzig: Im Schwickertschen Verlage.
August Wilhelm Hupel, Topographische Nachrichten von Lief- und Ehstland, Dritter Band, Riia, 1782
Fischer, Jakob Benjamin (1791). Versuch einer Naturgeschichte von Livland. Königsberg: Friedrich Nicolovius.
Wilhelm Christian Friebe (1794): Physisch: ökonomisch, und statistische Bermerkungen von Lief- und Ehstland: oder von den beiden Statthalterschaften Riga und Reval. Erste Abteilung: Die Rigische Statthalterschaft, Riga: bey Johann Friedrich Hartknoch, Google books:
Bienenstamm, H. von (1826). Geographischer Abriss der drei deutschen Ostsee-Provinzen Russlands, oder der Gouvernemens Ehst-, Liv- und Kurland. Riga: Deubner.
Hagemeister, Heinrich von; F. von Bulhovden (1836). Materialien zu einer Geschichte der Landgüter Livlands T. 1–2. Riga: E. Frantzen.
Possart, Paul Anton Fedor Konstantin (1840). Das Kaiserthum Russland. Stuttgart.
Bornhaupt, Christian (1855). Entwurf einer geographisch-statistisch-historischen Beschreibung Liv-, Ehst- und Kurlands, nebst einer Wandkarte. Riga: W.F. Häcker.
Richter, A. v. (1858). Geschichte der dem russischen Kaiserthum einverleibten deutschen Ostseeprovinzen bis zur Zeit ihrer Vereinigung mit demselben: Bis zur Zeit ihrer Vereinigung mit demselben. Theil II (1562–1721). Riga: Nicolai Kymmel.
Stryk, Leonhard von (1877). Beiträge zur Geschichte der Rittergüter Livlands. Erster Teil, Der ehstnische District mit vier karten. Dorpat: C. Mattiesen. Lk-d 514 lk. + kaardid
Landlord and tenant in Livonia, The Mercury, 24. juuni 1882, lk 1
Brockhausi ja Efroni entsüklopeediline sõnastik, 1890–1907 Лифляндская губерния


== Välislingid ==