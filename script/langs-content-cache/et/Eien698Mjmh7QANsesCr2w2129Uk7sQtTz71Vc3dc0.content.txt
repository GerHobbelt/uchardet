revision: 5850036
title: Felix I
url: https://et.wikipedia.org/wiki/Felix_I


---

Felix I oli paavst 269–274. Ta oli 26. paavst.
Felix I sündis "Liber Pontificalise" järgi Roomas Constantiuse pojana.
"Liber Pontificalise" järgi sai Felix I paavstiks 272. aastal ja oli ametis 2 aastat 10 kuud ja 25 päeva. Felix I paavstiks saamise kuupäevana tunnustatakse tänapäeval 5. jaanuari 269, sest Rooma keiser Diocletianuse ajal toimunud kristlaste tagakiusamise tõttu on sellele vahetult eelnenud aja kohta säilinud vähe tolleaegset materjali ja Felix I valitsemisaja daatumid on seetõttu ebamäärased. 
Felix I sai kätte Antiookia sinodi poolt oma eelkäijale Dionysiusele läkitatud kirja, milles teatati Samosata Pauluse tagandamisest piiskopiametist. Segaduste pärast Antiookias kohustas Rooma keiser Aurelianus uut piiskoppi kuuletuma paavsti kogudustega osaduses olevate kogudustega. Felix I oli kirjavahetuses Pauluse järglase piiskop Domnus I-ga, tolle järglase Timeusega ja Aleksandria piiskopi Maximusega.
Felixile on omistatud usutunnistuse fragment Aleksandria Maximusele saadetud kirjas, mida 5. sajandil peetud debattidel kasutas Aleksandria Cyrillos. Sellele toetudes on eeldatud, et ta tunnustas Jeesus Kristuse jumalikku ja inimlikku loomust. Talle on omistatud veel 3 kirja, kuid nende autorsus on vaieldav.
Felix toetas kristliku traditsiooni järgi Aurelianuse tagakiusamise ajal kristlasi, kuid seda fakti on peetud vaieldavaks, kuna Aurelianuse ajal pole teada kristlaste tagakiusamisi. Ta oli "Liber Pontificalise" järgi sätestanud märtrite matmise altarite alla ja nende haudadel missa pidamist, kuid seda kommet peetakse tunduvalt varasemaks. Ta olevat alustanud ka kirikute pühitsemist ja püstitanud "Liber Pontificalise" järgi Via Aurelia lähedale basiilika.
Ta ordineeris 9 presbüterit, 2 diakonit ja 5 piiskoppi.
Felix I suri "Liber Pontificalise" järgi märtrina 30. detsembril 274 ja maeti "Depositio episcoporumi" järgi San Callisto ("Liber Pontificalise" andmetel Via Aurelia) katakombidesse. Felix I on katoliku kirikus ja õigeusu kirikus austatud märtri ja pühakuna. Tema mälestuspäev on 30. mail, kuid alates 1969. aastast ei ole katoliiklased enam kohustatud seda pidama, sest Paulus VI üleskutsel läbi viidud kaanoni revideerimisel oli Felix I üks neist pühakutest, kelle tegude kohta polnud säilinud piisavalt ajaloolisi andmeid. Teda on kunstis kujutatud koos ankruga.


== Kirjandus ==
J. N. D. Kelly "The Oxford Dictionary of Popes". 1996.
"Liber Pontificalis".


== Välislingid ==
Kirsch, J.P. (1909). "Pope St. Felix I." In The Catholic Encyclopedia. New York: Robert Appleton Company. Vaadatud 12. mail 2019. (inglise keeles)
Felix I kirjad.