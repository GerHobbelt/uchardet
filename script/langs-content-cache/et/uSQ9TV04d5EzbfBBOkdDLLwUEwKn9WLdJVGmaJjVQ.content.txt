revision: 6217500
title: Keskalluvusega linn (Hiina)
url: https://et.wikipedia.org/wiki/Keskalluvusega_linn_(Hiina)


---

Keskalluvusega linn (直辖市, 直轄市, zhíxiá shì) on üks Hiina Rahvavabariigi 1. järgu haldusüksuste (provintsitasandi haldusüksuste) tüüpidest. 
See ei ole provints, kuid on provintsiga ja autonoomse piirkonnaga sama järgu haldusüksus. Ta allub vahetult riigile. 
Et Hiina on unitaarriik, siis ei ole tegu osariigiga.
Hiinas on neli keskalluvusega linna: 

Beijing Shi (北京市; keskus Dongchengi linnarajoon, Hiina pealinn)
Tianjin Shi (天津市; keskus Hepingi linnarajoon, sadamalinn Pekingist 120 km kagus)
Shanghai Shi (上海市; keskus Huangpu linnarajoon, tähtis majandus- ja finantsmetopol Jangtse jõe suudmes)
Chongqing Shi (重庆市; keskus Yuzhongi linnarajoon, pindalalt ja elanike arvult suurim keskalluvusega linn, mille territoorium moodustas varem seitsmendiku Sichuani provintsist selle idaosas)


== Ajalugu ==
Aastal 1927 kehtestas Hiina Vabariik 11 erilinna (特別市, tébíeshì): Nanjing, Shanghai, Beijing, Tianjin, Qingdao, Chongqing, Xi'an, Guangzhou, Hankou, Shenyang ja Harbin. Neile lisandus nominaalselt Dalian, mis oli Jaapani võimu all. Need nimetati ümber Yuani võimuga linnadeks (院辖市, 院轄市, yùanxíashì) ning seejärel keskalluvusega linnadeks (直辖市, 直轄市, zhíxiáshì).
Hiina Rahvavabariik kehtestas – kohe 1949. aastal – oma haldusjaotuses järgmised 12 keskalluvusega linna: Anshan, Benxi, Chongqing, Fushun, Guangzhou, Nanjing, Peking, Shanghai, Shenyang, Tianjin, Wuhan ja Xi'an; erinevalt varasemast lisati Anshan, Benxi ja Fushun ning kaotati Qingdao, Dalian ja Harbin, mis muudeti provintsilinnadeks; Hankou liideti Wuhaniga.
1950. aastal lisandus Lüda, novembris 1952 degradeeriti keskalluvusega linnast provintsilinnaks Nanjing. Aastal 1953 lisandus Changchun ja taastati Harbini staatus. 
Aastast 1954 jäid keskalluvusega linnadeks senistest ainult Peking, Shanghai ja Tianjin; ülejäänud said allprovintsilinnadeks ja mitu said provintsi pealinna staatuse. Tianjin kaotas selle staatuse 1958. ja sai uuesti 1967. aastal.
Aastast 1997 on neljas keskalluvusega linn Chongqing Shi, mis hõlmab endisest Chongqingist palju suurema ala.


== Vaata ka ==
Hiina haldusjaotus


== Märkused ==