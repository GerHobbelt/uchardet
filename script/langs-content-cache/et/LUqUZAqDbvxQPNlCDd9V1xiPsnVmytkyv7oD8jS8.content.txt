revision: 6338645
title: Paul Lakeland
url: https://et.wikipedia.org/wiki/Paul_Cain


---

Paul William Cain (16. juuni 1929 Texase osariik, Garland – 12. veebruar 2019) oli USA nelipühi pastor, kes oli seotud karismaatiliste kirikute ja karismaatilise liikumisega. 
1950ndatel osales ta liikumises Voice of Healing. Seejärel oli ta kaua avalikkusest väljas. Alates 1987. aastast oli ta seotud Kansas City prohvetitega ning seejärel John Wimberiga. 


== Ajalugu ==
Tema emal Annal oli vähktõbi, tuberkuloos ja teisi raskeid haigusi, mistõttu teda peeti surmale määratuks. Arstide hämmastuseks elasid nii ema kui ka poeg sünnituse üle ja ema sai terveks. Paul Cain seletas seda perekonna innukate palvete ja seostas ingli ilmumisega emale, mille ajal Paul sai nime ning emal tekkis veendumus, et pojast saab jutlustaja. 
Paul Cain sai pastoriks umbes 18-aastaselt; ta oli 1940ndate lõpu ja 1950ndate alguse äratusliikumise Voice of Healing pastor. Ta teenis väga suures telgis, nagu ka Billy Graham, Oral Roberts ja  Jack Coe. Oma koosolekutel kutsus ta sageli rahva seast mõned inimesed välja ning kirjeldas väga üksikasjalikult nende elu. Calvary Chapeli rajaja Chuck Smith oli tema mänedžer ning oli tema teenimisest mõjutatud.
Cain kihlus sel ajal. Caini väitel oli tal seejärel kohtumine Issandaga, kellele ta ütles: "Kui sa ei taha, et ma abielluksin, siis ma olen valmis sellest mõttest loobuma, aga sa pead tegema midagi minu tunnetega." Issand olevat pannud talle käe peale, ning ta olevat tundnud, kuidas tema kehast käib otsekui tuli läbi, ning see olevat kaotanud temas igasuguse seksuaalse iha. Tema biograaf David Pytches ütleb:  "See oli Pauli initsiatsioon tsölibaati."Cain rändas ringi üle maailma. Ta sai tuntuks ja jõukaks. Lõpuks tekkis tal vastumeelsus liikumise Voice of Healing vastu: ta leidis, et algselt puhtast liikumisest oli saanud haibi ja ahnuse tsirkus. 1950ndate lõpus kuulutas ta, et Issand on talle selle liikumise juhtide liialduste pärast väljakutse esitanud, ning kadus järsku avalikkuse silmist.


== Taas avalikkuse ees ==
Selleks ajaks, kui Cain uuesti avalikkuse ette ilmus, oli enamik tema kaaslasi liikumises Voice of Healing areenilt kadunud. Mõned vanemad äratusjutlustajad, nagu William Branham (keda Paul Cain nimetas suurimaks prohvetiks, kes "sel sajandil" on elanud) ja A. A. Allen, olid surnud või erru läinud  nagu Oral Roberts. Cain hakkas maailmas ringi rändama, kuulutades evangeeliumi ning kutsudes kirikut tagasi puhtusele ja pühadusele. Ta kuulutas paljudele riigijuhtidele ja vaimulikele juhtudele. Bill Clintoni presidentuuri ajal kohtus ta Iraagis Şaddām Ḩusayniga.


== Skandaal ==
Aastal 2005 astus Cain pastoriametist tagasi. "Patukahetsuskirjas" ("A Letter of Confession"), mille ta pani üles oma kodulehele ja millest avaldati katkend ajakirjas Charisma Magazine Cain tunnistas: "Ma olen pika aja jooksul võidelnud kahes konkreetses valdkonnas – homoseksuaalsus ja alkoholism." 
Aprillis 2007 naasis ta avalikkuse ette ning hakkas jälle jutlustama nii USA-s kui ka välismaal, kuigi Rick Joyner, Jack Deere ja Mike Bickle, kes olid temaga kaua koos teeninud ning kolm aastat varem teda avalikult noominud, teatasid, et nad ei usu, et ta oleks paranenud.Algne parandamismeeskond oli oktoobris 2004 teatanud: "Me ei usu, et Paul oleks teinud midagi, mis asetaks ta väljapoole Jumala armu. Me loodame, et leidub neid, kes on meist vaimulikumad ja targemad, kes suudavad Pauli läbi aidata paranemisest, mis meil ebaõnnestus. Me soovime endiselt igal endale jõukohasel moel aidata. Me usume, et kui Paul on paranenud, saab tal jälle olla erakordne teenimine ja ta saab olla tähtsaks õnnistuseks Kristuse ihule."    
 Kui algne parandamismeeskond oli oma ebaõnnestumist tunnistanud, väljendasid nad lootust, et teisel meeskonnal õnnestub asi paremini. David Andrade (RTV International Ministries) moodustas uue meeskonna, mis alustas tööd 2005; septembris 2007 kuulutas Andrade: "Pärast hoolikat hindamist ja arvestades tema pidevaid edusamme kõigis vaimuliku ja isikliku elu valdkondades kinnitavad halduspersonal ja organisatsiooni Life Recovery Centers of America eestseisus koos organisatsiooni RTV International Ministries eestseisuse ja parandamismeeskonnaga üksmeelselt, et ei ole enam vajadust parandamise jätkamiseks; ja  lisaks vabastavad Paul W. Caini piiratud järelevalvest ja piiratud teenimisest. Paul William Cain on käesolevaga vaba jätkama teenimist ja vabastatud tegema isiklikke otsuseid."  Parandamises osalesid teiste seas Steve Dittmar, John Sanford, Cal Pierce, Rick Taylor, Kari Browning, Jerry Bowers, David Diaz, Donna Diaz, Randy Demain, David Andrade ja Olivia Cook.


== Lakelandi kommentaarid ==
Mais 2008 kõneles Cain Lakelandi äratusliikumise koosolekul, mida juhtis Todd Bentley. Ta ütles, et koosolek, mida peeti staadionil, täitis nägemuse, mis tal oli olnud aastaid varem. Cain teatas ka: "Ma olen elu aja olnud tsölibaadis." See tekitas poleemikat, sest paljude meelest oli see vastuolus tema varem mööndus võitlusega homoseksuaalsusega. Kuid nähtavasti pidas ta silmas oma otsust mitte abielluda, sest järgmisena ütles ta: "Ma tahtsin abielluda."  
Ajakirja Charisma Magazine järgi ütles Cain, et väited ja kuulujutud tema kohta ei ole tõesed; mõned arvasid, et see käib tema varasema patutunnistuse kohta. Hiljem selgitas ta seda oma saidil: ta pidas silmas kuulujutte, nagu poleks ta täielikult kahetsenud ega paranemist lõpule viinud.Charisma Magazine kirjutas:
"Kolm väljapaistvat Vaimuga täidetud juhti – Mike Bickle, Rick Joyner ja Jack Deere – õhutasid Caini pärast tema dramaatilist avalikku patutunnistust 2005. aastal tegema läbi konkreetse paranemise. Ent Cain lükkas lõpuks nende soovitused tagasi ning mõnevõrra tundmatud pastorid Californias mõistsid ta "täielikult paranenuks".  Et Bickle, Joyner ja Deere ei olnud tuttavad protsessiga, mille Cain läbi tegi, tegid need kolm meest eelmisel aastal avalduse, mis ütleb: "Me ei saa kindlalt öelda, et see on tõeline paranemine."" Arvatavasti pidas Cain silmas seda väidet. Kuid uue parandamismeeskonna üks juhtidest David Andrade väitis, et Cain pidas silmas oma "karsket elu" pärast paranemist. Andrade väitis mais 2008: "Paul on juba avalikult tunnistanud oma vigu, mis on avaldatud ajakirjas Charisma Magazine, ja kõik meie, kes me seisame koos Pauliga, kinnitame tema teadet Floridas, et ta elab karsket elu."


== Viited ==


== Välislingid ==
Paul Caini koduleht