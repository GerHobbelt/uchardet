revision: 6417716
title: Viru hotell
url: https://et.wikipedia.org/wiki/Viru_hotell


---

Sokos Hotell Viru on hotell Tallinnas. 


== Hoone ehitus ==
Eesti Projektis valminud kõrghotelli projekti järgi hakkas hotelli ehitama Soome ehitusfirma Repo Oy, kes asus projekti ellu viima 1969. aasta aprillis, kuid ehitamise lõpusirgel detsembris 1971. aastal aga läks Repo Oy pankrotti. Repo Oy ehituse ajal, toimus 1969. aasta 18. detsembril põleng. Tulekahju puhkes äsjavalatud 10. korruse lae all ja mööda liftišahte levis tuli kiiresti alumiste korrusteni. Tuli algas külmal ajal värske betooni kuivatamiseks mõeldud kalorifeeridest, mis süütasid aknaaukude ees olevad katted ja lähedal oleva vineerist raketiste virna. Hotelli ehituse lõpetas 1971. aastal Haka Oy. Hoone arhitektid olid Henno Sepmann ja Mart Port (RPI Eesti Projekt), sisearhitektid Väino Tamm, Vello Asi, Loomet Raudsepp, Taevo Gans ja Kirsti Laanemaa ning konstruktorid Uuno Pall ja K. Soonike. 
22-korruseline Inturisti hotell kavandati Eesti Energia administratiivhoone ning platsil asunud autobussipeatuste ja dispetšeripunkti vahelisele alale. 
Hoone oli projekteeritud kahe korpusega, kumbki erisuguse karakteri ja suurusega. Madalam korpus kahekorruseline, mis moodustas aluse hoone 22-korruselisele vertikaalsele osale. Vertikaalsesse ossa olid projekteeritud hotellitoad 700 inimesele, üldvestibüülid hoone esimesel korrusel ning saun koos väikese ujumisbasseini ja katuseterassiga, mis paiknes hoone kõrgeimal korrusel. Hoone madalamasse ossa planeeriti restoran, kohvik ja öölokaal, kokku 700 istekohaga ning majandusruumid. 
Majandusruumid olid projekteeritud nii, et veoautod sõitsid hoone keskel asuvale majandusõuele, kus toimus kõikide veoste peale- ja mahalaadimine, et need tööd jääksid märkamatuks nii keskuses jalutajatele kui ka hotellikülastajatele.
Inturisti hotelli välisviimistluses kasutati kõiki toonaseid uuenduslikke ehitusmaterjale – alumiiniumi, mitmesuguseid plaste koos kohalike ehitusmaterjalidega nagu dolomiit jm. 
Hotelli kõrgus saavutati 2. Juulil 1970 ja ehitus valmis 36 kuuga.


== Avamine ja tegevus ==
Inturisti Tallinna Hotelli Ehituse Direktsiooni juhtimisel ehitatud hotell "Viru" avati 5. mail 1972, valdajaks said NSV Liidu Välisturismi Valitsus Inturist ja Eesti NSV Välisturismi Valitsus. Esimene hotellikülastaja registreeriti 24. aprillil 1972. 
Ametlikult avati Viru hotell 5. mail 1972, kui esimene direktor Albert Šokman pidulikult lindi läbi lõikas. Külastajate käsutuses on 516 tuba.  
Viru hotelli kuulsamad külastajaid: Iraani šahh Moḩammad Reẕā Pahlavī abikaasaga, Venemaa kultusrežissöör Nikita Mihhalkov, esimene Kuul käinud inimene Neil Armstrong (ei ole Tallinnas käinud, väide on vale!) , maailma esimene naiskosmonaut Valentina Tereškova, USA filmitäht Elizabeth Taylor, NSV Liidu tollane peaminister Aleksei Kossõgin ja laulja Alla Pugatšova.
1991. aasta 29. augustil vastavalt Eesti Vabariigi Ülemnõukogu otsusele ja kultuuriministri 20. septembri 1991 käskkirjale nr. 165 võttis 17. oktoobril 1991 seni NSV Liidu Välisturismikomiteele kuulunud hotelli "Viru" varad üle Eesti Vabariigi Riiklik Turismiamet. 23. detsembril 1991 registreeriti Riiklik Aktsiaselts Hotell Viru". 1994. aastal müüs Eesti riik Eesti Erastamisagentuuri vahendusel RAS Hotell Viru aktsiad Aktsiaseltsile Harmaron. Harmaron AS ja ostu rahastanud Soome ehitusettevõte SRV International Oy asutasid Aktsiaseltsi Hotell Viru, millest hiljem kujunes praegune kinnisvara omanik Pontos Oy kontserni kuuluv AS Uus Viru.


== Hotelli direktorid ==
Albert Šokman 1972–
Jaan Orro –1994
Yrjö Vanhanen –2004
Markku Tarnanen 2004–


== Viited ==


== Kirjandus ==
Hotell Viru: 25 aastat = 25 vuotta = 25 years. Tallinn, 1997
Sakari Nupponen, "Aikamatka hotelli Viruun", 2007 ISBN 978-951-20-7472-3


== Välislingid ==
"Mikko Repo". Estofilia. Tallinn: Soome suursaatkond. 2018. Vaadatud 04.05.2018.
Viru hotelli koduleht
Pekka Erelt, "Viru legendaarsed aastad" Eesti Ekspress, 10. mai 2007
"Viru hotell tegi majutusasutuste täituvusrekordi" elu24.ee, 2. august 2011
"Vene-aegsed imed Viru hotelli KGB muuseumis" Eesti Päevaleht, 12. jaanuar 2011
Kaja Roomets, "Repod väärinuks Viru hotelli dokfilmis enamat!" Õhtuleht, 9. aprill 2013
"45 aastat tagasi valmis Eesti esimene pilvelõhkuja. Viru hotellis pidi tank saama sõita teisele korrusele" moodnekodu.delfi.ee, 22. märts 2017