revision: 6156716
title: "\xD5lu"
url: https://et.wikipedia.org/wiki/%C3%95lu


---

Õlu on kääritamise teel teraviljast või muust tärkliserikkast toorainest valmistatud alkohoolne jook, milles on  1–7 mahuprotsenti (harva rohkem) alkoholi.Õlu on maailma kõige populaarsem ja tõenäoliselt kõige vanem alkohoolne jook. Ta on vee ja tee järel kõige levinum jook üldse. 
Õlle valmistamist nimetatakse pruulimiseks. 


== Õlle tooraine ==
Eestlased valmistavad õlut põhiliselt odrast, kuid eri rahvastel on erinevad õlletoorained: Aafrikas valmistatakse hirsiõlut, Saksamaal nisuõlut, Ida-Aasias riisiõlut, Mehhikos ja Lõuna-Ameerikas maisiõlut. Saksamaal on välja töötatud ka õlle valmistamine kanepist.


== Valmistamine ==
 Pikemalt artiklis PruulimineÕlle valmistamiseks kasvatatakse viljast linnased, millest valmistatakse meski, mis segatakse veega ja filtreeritakse ning saadakse virre ja jääkprodukt õlleraba, millest saab loomasööta. Virret keedetakse tavaliselt koos humalatega, mis toimivad konservandina ning annavad õllele iseloomuliku mõrkja maitse. Seejärel virre jahutatakse ja setitatakse ning sellele lisatakse kääritamiseks pärm.
Pärast õllepruulimist villitakse valmis õlu pudelitesse, vaatidesse või muudesse anumatesse ja tarvitatakse jahutatult.


== Ajalugu ==
Õlut valmistati juba Mesopotaamias ja Egiptuses umbes 6000 aastat tagasi. Õlut on mainitud juba muistsetes tekstides, näiteks Hammurapi seadustes ja palvelaulus Mesopotaamia õllejumalannale Ninkasile, mille järgi õllevalmistamise retsepti meeles peeti.
Arheoloogid oletavad, et õllel oli oluline roll tsivilisatsioonide kujunemises.
Varaseimad märgid õlle keemilise koostise kohta pärinevad ajavahemikust 3500–3100 eKr Godin Tepe asulakohast Z̄āgrose mäestikus Lääne-Iraanis.
1516. aastal kehtestati Saksamaal Baieris õlle puhtuse seadus (Reinheitsgebot).


== Õlle kahjulikud ja kasulikud toimed ==
Õlu on küllalt suure energeetilise väärtusega ja võib rohkel tarvitamisel põhjustada ülekaalulisust.
Õlles sisalduv alkohol tekitab alkohoolset joovet ja võib pikaajalisel tarvitamisel põhjustada alkoholismi.
Kuigi õlles on B-rühma vitamiine, mis on kasulikud nahale ja närvisüsteemile ning aitavad vältida akne teket, ei pruugi filtreeritud õlles B-rühma vitamiinide sisaldus olla kuigi suur, sest vitamiinide allikas on õllepärm. Lisaks pärsib alkohol organismi võimet vitamiine aktiveerida, mistõttu õllest saadavate vitamiinide kasulikkus on kaheldav.


== Vaata ka ==
Ale
Guinness
Koduõlu
Laagriõlu
Nisuõlu
Piipkann
Pilsen
Zythos
Trappist
Ankur
Vaat
Õllekann
Õlleturism


== Viited ==


== Kirjandus ==
Michael Jackson. "Suur õllemääraja", Tallinn: Eesti Entsüklopeediakirjastus, 2002.
Ülo Mallene. "Õlleraamat", Tallinn: Maalehe Raamat, 1999.
Ernst Friedrich. "Õlu", Tallinn: Bit, 2001.


== Välislingid ==
Beerguide.ee
Tormis Jakovlev. Sõnake Eesti õlletraditsioonist
Jüri Kuuskemaa artikkel Õllekultuurist ja kujunemisest ajaloolase pilgu läbi
Koduõlle valmistamine ja joomine Hiiumaal Eesti vaimse kultuuripärandi nimistu
17. veebruar 2016, ERR Eesti lood: Õllerevolutsioon