revision: 6425852
title: "P\xF5hja-Euroopa"
url: https://et.wikipedia.org/wiki/P%C3%B5hja-Euroopa


---

Põhja-Euroopa on Euroopa põhjapoolne osa. Erinevatel aegadel on seda piirkonda defineeritud erinevalt, kuid tänapäeval arvatakse üldiselt sinna kuuluvaks: 

Põhjamaad: Island, Norra, Rootsi, Soome, Taani; ka Ahvenamaa ja Fääri saared, Gröönimaa ja Svalbard;
Baltimaad: Eesti, Läti ja Leedu (vaata ka: Ida-Euroopa);
Briti saared: Iirimaa, Suurbritannia, Mani saar ja Kanalisaared (vaata ka: Lääne-Euroopa);mõnikord ka alad, mis piirnevad Läänemerega või Põhjamerega, nt Loode-Venemaa, Põhja-Poola, Holland, Belgia, Luksemburg, Põhja-Saksamaa;
enne 19. sajandit kasutati termineid Põhjamaa või Põhi, tähistamaks Põhja-Euroopat, kuhu kuulusid Põhjamaad, Euroopasse kuuluv Venemaa, Baltimaad (sel ajal Liivimaa ja Kuramaa) ja Gröönimaa.


== Liigitus ==

ÜRO liigituse järgi kuuluvad selle regiooni koosseisu Island ja Norra koos talle kuuluvate Svalbardi ja Jan Mayeniga, Rootsi, Soome koos talle kuuluva Ahvenamaaga, Taani koos talle kuuluvate Fääri saartega, Eesti, Läti ja Leedu, samuti Iirimaa ja Suurbritannia koos talle kuuluvate Kanalisaartega, sh Guernsey, Jersey ja Mani saarega.
Varasematel aegadel, kui suuremat osa Euroopat valitses Rooma impeerium, peeti selle aladest eemal olevaid maid Põhja-Euroopaks ja sinna kuulusid ka Saksamaa, Holland ja Austria. Mõnes kontekstis kasutatakse sellist määratlust ka tänapäeval. Keskajal kasutati mõistet (Ultima) Thule, et tähistada poolmüütilist paika kontinendi põhjapoolseimal alal.
Euroopa Liidu riikidest peetakse põhjagruppi kuuluvaks Taanit, Rootsit, Soomet, Saksamaad, Belgiat ja Hollandit.


== Märkused ==

Läänemerd ümbritsevate riikide hulka kuuluvad lisaks Baltimaadele ka Saksamaa, Poola ja Venemaa.
Baltimaid peeti külma sõja ja Vene Impeeriumi ajal osaks Ida-Euroopast, kuigi need rahvad ei ole slaavi rahvad ja Baltimaadel on palju ühist Põhjamaadega.
"Skandinaavia" on mitmetähenduslik nimi, mis hõlmab enamikku või kõiki Põhjamaid.


== Vaata ka ==
Baltoskandia ja Fennoskandia
Põhjala
Mandri-Euroopa
Lääne-Euroopa
Kesk-Euroopa
Ida-Euroopa


== Viited ==