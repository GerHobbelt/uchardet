revision: 6383646
title: 17. Oktoobri Liit
url: https://et.wikipedia.org/wiki/Eesti_Kirjanike_Liit


---

Eesti Kirjanike Liit (lühend EKL) on Eesti kirjanike, kirjanduskriitikute ja tõlkijate kutseliit.


== Ajalugu ==
Eesti Kirjanikkude Liit asutati 8. oktoobril 1922 Tallinna raekojas eesti kirjanike III kongressil. Liikmeid oli tollal 33. Juriidiliselt oli liidu asukohaks aastani 1927 Tallinn, hiljem Tartu. Eesti Kirjanikkude Liit tegeles kirjanikele avaldamisvõimaluste ja toetusraha leidmisega.
Pärast Eesti okupeerimist ja liitmist NSV Liiduga kuulutati Eesti Kirjanikkude Liit 19. oktoobril 1940 likvideerituks. Selle asemele hakati ette valmistama Eesti Nõukogude Kirjanike Liidu loomist ning see asutatigi Moskvas 8.–9. oktoobril 1943 toimunud konverentsil. Seda nime kandis liit kuni 1958. aastani, seejärel anti organisatsioonile nimeks Eesti NSV Kirjanike Liit, mis püsis Nõukogude okupatsiooni lõpuni.
4. mail 1950 kustutati Eesti NSV Kirjanike Liidu liikmete nimekirjast Johannes Semper, Paul Viiding, August Sang, Kersti Merilaas, Betti Alver, Hugo Raudsepp, Mait Metsanurk, Leo Anvelt, Agnes Taar ja Aleksander Tassa.
Saksa okupatsiooni ajal aastatel 1941–1944 juhtis Eesti Kirjanikkude Liidu tegevust algul kolmeliikmeline juhatus, mille eesotsas seisis Albert Kivikas. 1943. aastal lubati Eesti Kirjanikkude Liidu kui apoliitilise organisatsiooni tegevus Eestis taastada. Organisatsiooni esimeheks valiti Gustav Suits. 
1945. aastal loodi Stockholmis sinna põgenenud kirjanike poolt Välismaine Eesti Kirjanike Liit, mille esimeesteks olid August Mälk (1945–1982), Kalju Lepik (1982–1999) ja Enn Nõu (1999–2000).
1991. aastal nimetati Eesti NSV Kirjanike Liit ümber Eesti Kirjanike Liiduks. 2000. aasta oktoobris saatis Välismaine Eesti Kirjanike Liit end laiali ning selle liikmed astusid Eesti Kirjanike Liitu kodumaal. Mais 2020 oli Eesti Kirjanike Liidul 331 liiget.


== Kirjanike Liidu juhtimine ==
Kirjanike Liitu on juhtinud põhikirja järgi peakoosolek (üldkoosolek) ja juhatus, tegevuse kontrollimiseks on peakoosolekul valitud revisjonikomisjon. Kuni 1940. aastani valiti Kirjanike Liidu juht juhatuses vabalt, ilma välise sekkumiseta. Saksa okupatsiooni ajal tegutses kolmeliikmeline juhatus. Nõukogude okupatsiooni ajal ulatus NLKP kaadripoliitika ka kultuuri valdkonda. Kõik Kirjanike Liidu esimehed alates 1943. aastast kuni Eesti iseseisvuse taaskehtestamiseni olid NLKP liikmed. Vastavalt partei kaadripoliitikale esitas EKP Keskkomitee oma soovitusi. 1980. aastatel, pärast Karl Vaino ja Rein Ristlaane võimuletulekut, toimus suur kaadrivahetus, mida sooviti ka kultuuriasutustes ja -organisatsioonides. 1983. aastal läksid NLKP liikmed, Eesti NSV Kirjanike Liidu juhatuse sekretärid Jaak Jõerüüt ja Arvi Siig EKP Keskkomitee sekretäri Ristlaane juurde ultimatiivse sooviga, et Kirjanike Liidu juhatuse esimees Paul Kuusberg peab lahkuma või lahkuvad nemad ja leppisid temaga kokku, et juhatuse esimeheks saab Vladimir Beekman.Kui Beekman oli rääkinud teda juhatuse esimeheks soovinud Ristlaanega ja Jõerüüdi ning Siiaga, jäi ta nõusse. 17. oktoobril 1983, pärast seda, kui “Kuusbergi ja Remmelgaga (viimane oli Kirjanike Liidu juhatuse esimehe asetäitja) oli küllap Ristlaan kui mitte Vaino ise läbi rääkinud” ja “nad esitasid lahkumispalve”, valiti juhatuse esimeheks Vladimir Beekman. Beekman jäi seejuures siiski “palgalehelt välja” ja administratiivsele tööle Kirjanike Liidu juhatuse palgalise sekretärina Rein Saluri. NLKP kontrolliv ja määrav tegevus Kirjanike Liidus lõppes alles 1990. aastate tulekuga, selleks ajaks oli osa NLKP liikmeid-kirjanikke parteist ise välja astunud.


== Kirjanike Liidu väljaanded ja kirjastustegevus ==
27. aprillil 1923 nägi ilmavalgust EKL-i väljaanne "kirjandusajakiri Looming".
Eesti Kirjanikkude Liidu Kirjastus alustas tegevust Tallinnas pärast seda, kui 13. detsembril 1926 valitsuse poole pöördumise järel saadi kirjastustegevuse alustamiseks rahalist toetust.
1989. aasta aprillist ilmub Kirjanike Liidu kuukiri "Akadeemia".
2014. aastast ilmub Kirjanike Liidu tõlkijate sektsiooni almanahh "Tõlkija hääl".


== Esimehed ==


=== Eesti Kirjanikkude Liit ===
1922–1923 Friedebert Tuglas
1923–1924 Karl Rumor-Ast
1924–1925 Eduard Hubel
1925–1927 Friedebert Tuglas
1927–1929 Henrik Visnapuu
1929–1930 Friedebert Tuglas
1930–1936 Eduard Hubel
1937–1939 Friedebert Tuglas
1939–1940 August Jakobson
1941–1943 Albert Kivikas
1943–1944 Gustav Suits


=== Välismaine Eesti Kirjanike Liit ===
1945–1982 August Mälk
1982–1999 Kalju Lepik
1999–2000 Enn Nõu


=== Eesti Nõukogude Kirjanike Liit ja Eesti NSV Kirjanike Liit ===
1943–1944 Johannes Vares-Barbarus
1944–1946 August Jakobson
1946–1950 Johannes Semper
1950–1954 August Jakobson
1954–1971 Juhan Smuul
1971–1976 Vladimir Beekman
1976–1983 Paul Kuusberg
1983–1991 Vladimir Beekman


=== Eesti Kirjanike Liit ===
1991–1995 Vladimir Beekman
1995–2004 Mati Sirkel
2004–2007 Jan Kaus
2007–2016 Karl Martin Sinijärv
2016– Tiit Aleksejev


== EKLi osakonnad ==


=== EKLi Tartu osakond ===
 Pikemalt artiklis Eesti Kirjanduse Liidu Tartu osakond


=== EKLi Stockholmi osakond ===
 Pikemalt artiklis Eesti Kirjanduse Liidu Stockholmi osakond


== Vaata ka ==
Tartu Kirjanduse Maja


== Viited ==


== Kirjandust ==
Katrin Raid, "Seiku Eesti Kirjanike Liidu algusaegadest" – Keel ja Kirjandus 1997, nr 10, lk 649–660
"Eesti Kirjanikkude Liit 75". Koguteos, koostanud Ülo Tuulik, EKL, Tallinn 1997
Katrin Raid, "Loomise lugu. Eesti aeg. Eesti Kirjanikkude Liit 1922-1940", EKL, Tallinn 2002
Toomas Karjahärm. "Kultuurigenotsiid Eestis: kirjanikud (1940–1953)" [1] – Acta Historica Tallinnensia 2006, 10, lk. 142–177


== Välislingid ==
Eesti Kirjanike Liidu koduleht
Kirjanike VII kongress, Eesti Raadio 7.-9.04.1976 [2]
Eesti NSV Kirjanike Liidu IX kongress, Nõukogude Eesti nr. 9, kroonika, Tallinnfilm 1986 [3]
Eesti Nõukogude Kirjanike Liit 1981. aasta seisuga, olulist
Tarmo Teder. „Tartu vaim jäi jälle tabamata.“ [4] – Eesti Päevaleht 27. aprill 1996
Alo Lõhmus. Sven Kivisildniku luuletust uurib politsei – Postimees 12. juuni 1996
Ene Mihkelson, Arvo Valton Kivisildniku tekstist "Eesti Nõukogude Kirjanike Liit 1981. aasta seisuga, olulist" – Postimees 8. juuli 1996
Indrek Särg. "Kirjandus ja konservatiivsus Tartu moodi." – Eesti Päevaleht 30. oktoober 1996
Tõnu Seero. "Kirjanikud vaatavad tagasi." (Kogumikust Eesti Kirjanikkude Liit 75.) – Õhtuleht 15. oktoober 1997
Teet Kallas."Mõned vist ongi kurjad." (Kogumiku "Eesti Kirjanikkude Liit 75" retseptsioonist.) – Õhtuleht 19. oktoober 1997
Toomas Raudam. "Vastamatus." (Mõtteavaldus 9. aprillil 2010 toimunud EKL-i üldkoosoleku puhuks.)[5] – Postimees 10. aprill 2010