revision: 6006200
title: Eutychianus
url: https://et.wikipedia.org/wiki/Eutychianus


---

Eutychianus oli paavst 275–283. Ta oli 27. paavst.
Eutychianus sündis "Liber Pontificalise" järgi Toscanas Lunis Marinuse pojana.
Eutychianuse paavstiks valimise päevana tunnustatakse 4. jaanuari 275, sest keiser Diocletianuse ajal toimunud kristlaste tagakiusamise tõttu on sellele vahetult eelnenud aja kohta säilinud vähe materjali ja Eutychianuse valitsemisaja daatumid on seetõttu ebamäärased. "Liber Pontificalise" järgi oli tema valitsemisaja pikkus 8 aastat 10 kuud ja 4 päeva, kuid ajaloolase Eusebiose andmetel ainult 10 kuud.
Eutychianuse ametiajast on teada eelkõige "Liber Pontificalises" sisalduva biograafia alusel. Ta lubas vaimulikel altaril õnnistada saagiks korjatud põllusaadusi: ube ja viinamarju, kuid neid kombeid peetakse tunduvalt hilisemateks. Eutychianus oli "Liber Pontificalise" järgi isiklikult matnud 342 märtrit, kuid tema ajal pole Roomas teada kristlaste tagakiusamisi. Eutychianus sätestas, et märtrite säilmed tuleb katta dalmaatikaga.
Ta ordineeris 14 presbüterit, 5 diakonit ja 9 piiskoppi.
Eutychianus suri 7. detsembril 283 ja ta oli viimane paavst, kes maeti San Callisto katakombides asuvasse paavstide krüpti. "Liber Pontificalise" järgi suri ta märtrina.
Eutychianust austatakse katoliku kirikus ja õigeusu kirikus märtri ja pühakuna. Tema mälestuspäev on 8. detsember.


== Kirjandus ==
J. N. D. Kelly "The Oxford Dictionary of Popes". 1996.
"Liber Pontificalis".
Giovanni Sforza "La patria di papa Eutichiano". "Atti della Reale Accademia delle Scienze di Torino" 55, 1920: 539–548.


== Välislingid ==
Kirsch, J.P. (1909). "Pope St. Eutychianus." In The Catholic Encyclopedia. New York: Robert Appleton Company. Vaadatud 12. mail 2019. (inglise keeles)
Eutychaniuse kirjad.