revision: 6360579
title: Rowan Atkinson
url: https://et.wikipedia.org/wiki/Rowan_Atkinson


---

Rowan Sebastian Atkinson (sündinud 6. jaanuaril 1955) on inglise koomik, filminäitleja ja stsenarist. 
Ta on mänginud nimiosa olustikukomöödiasarjades "Blackadder" (1983–1989) ja "Mr. Bean" (1990–1995) ning filmisarjas "Johnny English" (2003–2018). 
Atkinsoni esimesed tähelepanuväärsemad rollid olid BBC sketšikomöödiasaates "Not the Nine O'Clock News" (1979–1982), mille eest ta pälvis 1981. aastal Briti Akadeemia auhinna parima televisiooni meelelahutussaate eest, ja filmis "The Secret Policeman's Ball" (1979), kus ta esitas sketši.
Atkinson kuulus 2003. aastal ajakirja The Observer koostatud edetabelis 50 naljakaima Briti komöödianäitleja hulka ning 2005. aastal kaaskoomikute küsitluses läbi aegade 50 parima koomiku hulka. Kogu oma karjääri jooksul on ta teinud koostööd stsenarist Richard Curtise ja helilooja Howard Goodalliga, kellega mõlemaga ta tutvus 1970. aastatel Oxfordi Ülikooli teatriühingus. Lisaks 1981. aasta BAFTA-le sai Atkinson auhinna Laurence Olivier Award oma 1981. aastal West Endis esietendunud lavastuse "Rowan Atkinson in Revue" eest. Atkinson määrati 2013. aasta sünnipäeva autasustamisel CBE-ks draama- ja heategevuse teenete eest.


== Lapsepõlv ja haridus ==
Rowan Atkinson sündis Newcastle upon Tyne'is Inglismaal 6. jaanuaril 1955.Tema vanemad Eric Atkinson, kes on talupidaja ja ettevõtja, ja Ella May abiellusid 29. juunil 1945. Tal on vanemad vennad Rodney ja Rupert; kolmas vanem vend Paul suri lapsena.
Atkinson sai alghariduse Durhami Choristersi ettevalmistuskoolis. Hiljem käis ta Saint Beesi koolis (suleti 2015). Newcastle'i ülikoolis õppides omandas ta akadeemilise kraadi elektrotehnika erialal. 1975. aastal jätkas ta elektrotehnikaõpinguid Oxfordi ülikooli The Queen's College'is magistriõppes, samas kolledžis, kuhu ta isagi 1935. aastal astus.


== Karjäär ==


=== Kuuldemängudes ===
Atkinsonil oli 1979. aastal peaosa raadiojaama BBC Radio 3 komöödiasarjas "The Atkinson People". See koosnes intervjuudest väljamõeldud suurmeestega, keda Atkinson ise mängis. Sarja kirjutasid Atkinson ja Richard Curtis, produtseeris Griff Rhys Jones.


=== Telesarjades ===
Pärast ülikooli lõpetamist tegi Atkinson Angus Deaytoni paarilisena kaasa ringreisi kahemehekomöödiaga, mida filmiti ja näidati hiljem televisioonis. Pärast selle edu tegi ta 1979. aastal ühekordse pilootetenduse pealkirjaga "Canned Laughter" London Weekend Televisioni jaoks (suleti 2002). Seejärel jätkas ta BBC-s iroonilise lühinäidendiga "Not The Nine O'Clock News", mille produtsent oli tema sõber John Lloyd. Lavastuses osales ta peaosas koos Pamela Stephensoni, Griff Rhys Jonesi ja Mel Smithiga ning oli üks peamisi sketšikirjutajaid.
Mr. Bean esines esimest korda 1990. aasta esimesel päeval Thames Televisionis. Mr. Bean meenutab mõnd Buster Keatoni tegelaskuju, aga Atkinson ise väidab, et tema peamine inspireerija on olnud härra Hulot – tegelaskuju, keda mängis Jacques Tati.


== Filmid ==


== Telesarjad ==


== Isiklikku ==
2001. aasta märtsis, kui Atkinson oli teel puhkusereisile Keeniasse, minestas tema eralennuki piloot. Atkinson suutis lennukit õhus hoida, kuni piloot oli toibunud ja võimeline lennukiga maanduma Nairobi lennujaamas.


=== Lapsed ja abielu ===
Rowan Atkinson abiellus Sunetra Sastryga 1990. aasta veebruaris. Neil on kaks last, Ben ja Lily. Paar tutvus 1980. aastate lõpus, kui Sunetra töötas meigikunstnikuna BBC-s. Nad lahutasid abielu 10. novembril 2015. Atkinsonil on olnud suhe Louise Fordiga alates 2014. aastast.


=== Poliitika ===
2005. aasta juunis viis Atkinson Suurbritannia silmapaistvaimate näitlejate ja kirjanike (sealhulgas Nicholas Hytner, Stephen Fry ja Ian McEwan) ühenduse parlamenti, eesmärgiga sundida üle vaatama vastuolulist rassilise ja usulise viha seaduse eelnõu. 2009. aastal kritiseeris ta homofoobilise kõne legaliseerimist, öeldes, et House of Lords (parlamendi ülemkoda) peab hääletama vastu valitsuse katsele kõrvaldada kõnevabaduse klausel homoseksuaalsete inimeste vastase viha seadusest.


== Viited ==


== Välislingid ==
Rowan Atkinson andmekogus IMDb (inglise)
Rowan Atkinson filmiveeb.ee-s