revision: 5850124
title: Johannes VI (paavst)
url: https://et.wikipedia.org/wiki/Johannes_VI_(paavst)


---

Johannes VI (ladinapäraselt Ioannes VI) oli paavst 701–705. Ta oli 85. paavst.
Johannes sündis arvatavasti Ephesoses ja oli kreeklane.
Ta ordineeriti enne aastat 700 paavst Sergius I ajal diakoniks (kardinaldiakon).


== Paavstiks saamine ==
Johannes VI pühitseti paavstiks 30. oktoobril 701, kui Bütsantsi eksarh Theophylaktos oli teda tunnustanud.


== Suhted Bütsantsiga ==
Bütsantsi üksused Itaalias ja Rooma elanikud tõusid üles eksarh Theophylaktose vastu, kes oli siirdunud Bütsantsi keisri korraldusel Rooma. Ülestõus puhkes, kuna Rooma elanikud kahtlustasid, et eksarh ei kohelnud paavsti hästi. Johannes VI lasi sulgeda Rooma väravad ja võttis eksarhi oma kaitse alla, päästes eksarhi elu. Seejärel saatis paavst Rooma läheduses laagrisse asunud ülestõusnute juurde preestreid, et pidada nendega läbirääkimisi.


== Suhted langobardidega ==
 Pikemalt artiklis LangobardidAastal 702 tungis Benevento hertsog Gisulf I Kesk-Itaaliasse ja Johannes VI saatis tema laagrisse preestreid, kes maksid talle suure lunaraha, et vältida Rooma vallutamist.


== Suhted Inglise piiskoppidega ==
Aastal 703 tuli Rooma palverännakule Yorki endine piiskop Wilfrid, kes esitas paavstile apellatsiooni oma tagandamise osas. Johannes VI pidas Roomas 704 nelja kuu pikkuse sinodi, kus leiti, et Wilfridi vastu esitatud süüdistused pole põhjendatud. Paavst saatis Northumbria ja Mercia kuningatele kirja, milles ta kinnitas Berthwaldi Canterburi peapiiskopiks ning saatis talle palliumi. Ta andis korralduse, et Berhtwald korraldaks Wilfridi staatuse osas sinodi ja kui seal ei saavutata lahendust, tuleksid mõlemad osapooled Rooma, et asja selgitada.


== Ordinatsioonid ==
Johannes VI ajal sai diakoniks (kardinaldiakoniks) hilisem paavst Johannes VII.
Ta ordineeris 15 piiskoppi, 9 preestrit ja 2 diakonit.


== Surm ==
Johannes VI suri 11. jaanuaril 705 Roomas ja maeti Rooma Peetri kirikusse.


== Kirjandus ==
J. N. D. Kelly: The Oxford Dictionary of Popes. 1996.
Liber Pontificalis.


== Välislingid ==
Artikkel Johannes VI kohta. (inglise keeles)
Artikkel Johannes VI kohta. (inglise keeles)
Johannes VI määratud kardinal.
Johannes VI dokumendid.