revision: 5921495
title: "Nils Bielke (1644\u20131716)"
url: https://et.wikipedia.org/wiki/Nils_Bielke_(1644%E2%80%931716)


---

Nils Turesson  Bielke (7. veebruar 1644 Stockholm – 26. november 1716 Rootsi) oli Rootsi väejuht, diplomaat, riigimees ja Salestadi krahv.
Ta juhatas 1676 Lundi lahingus ratsaväerügementi, sai 1678 kindralleitnandiks, 1679–1681 oli ta Rootsi saadik Prantsusmaal, 1687 sai ta krahvitiitli ja immatrikuleeriti 1689 Bielke nime all Rootsi rüütelkonda krahvisuguvõsana nr 29. Samal aastal määrati ta Eestimaa kindralkuberneriks, kuid asus peagi ametisse Pommeri kindralkubernerina. 1690 ülendati ta feldmarssaliks.


== Perekond ==
Nils Bielke vanemad olid riiginõunik ja Salestadi vabahärra Ture Nilsson Bielke (1606–1648) ja Djursholmist pärit Christina Anna Banér (u1625–1652). Tema ema oli Riia asehalduri, riiginõunik Svante Gustafsson Banéri (1584–1628) tütar. Õde Ingeborg Bielke (surnud 1671) oli 1670. aastast abielus krahv Gustaf Stenbockiga (1646–1672), kes oli krahv Gustaf Otto Stenbocki poeg.
Nils Bielke abiellus 1669 krahvitar Eva Horniga (1653–1740), kes oli Pori krahvi Gustaf Horni (1592–1657) ja tema teise naise, Sigrid Bielke (1620–1679) tütar. Abielust sündisid

Eva (1677–1715), 1695. aastast Visingborgi krahv Abraham Brahe (1669–1728) abikaasa;
Sigrid Catharina (1681–1765), 1706. aastast krahv Johan Göran Flemingi (1679–1747) abikaasa;
Carl Gustaf (1683–1754), ratsaväe kindralmajor, Västernorrlandi, Gävleborgi ja Jämtlandi lääni maavanem;
Ture Gabriel (1684–1763), sõjaväelane ja riigimees;
Christina Anna (1687–1742), 1705. aastast Morlanda krahv Carl Gustaf Mörneri (1658–1721) abikaasa;
Ulrika Ebba (1688–1716), 1707. aastast krahv Friedrich Wilhelm von Sparri abikaasa.Teised lapsed, Gustaf (1672–1672), Ture (1674–1674), Adam (1679–1679) ja Sofia Charlotta (1693–1696), surid kõik noorelt.


== Vaata ka ==
Bielke


== Viited ==