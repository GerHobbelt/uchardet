revision: 6119475
title: Konrad von Vietinghoff
url: https://et.wikipedia.org/wiki/Konrad_von_Vietinghoff


---

Konrad von Vietinghoff (ka Vitinghoff, Vitinghof; surnud 14. veebruaril 1413) oli Liivi ordu maameister aastatel 1401–1413.
Vietinghoffi vanemaid pole teada, kuid ta pärines tõenäoliselt Vitinghofi linnusest Esseni lähedalt. Tema suguvõsa kuulus Vestfaali mõjukaimate hulka, pärines see aga ilmselt Kölni peapiiskopi ministeriaalide seast. Mitmed tema sugulased olid nii Saksa kui ka Liivi ordus, lisaks temale oli ka Arnold von Vietinghoff olnud Liivi ordumeistriks.
1387. aastal oli ta komtuuriks Aizkraukles, 1396 aga Viljandis. Pärast Wennemar von Brüggenei surma valiti ta uueks ordumeistriks. 21. oktoobril kinnitas Vietinghoffi meistristaatuse ka kõrgmeister Konrad von Jungingen. Vietinghoff ajas aga kõrgmeistrist suhteliselt sõltumatut poliitikat ega osalenud Ulrich von Jungingeni sõjas Poola ja Leedu vastu. Pärast Grünwaldi lahingut saatis ta Preisimaale siiski abiväe, mis osales otsustaval määral maa poolakatelt tagasivallutamises. Vietinghoff soosis tugevalt vestfaallasi ja nõnda tekkisid maiskondade konflikti alged just tema valitsusajal.


== Vaata ka ==
Vietinghoff


== Kirjandus ==
Ritterbrüder im livländischen Zweig des Deutschen Ordens. Köln: Böhlau, 1993. Nr. 904 (lk 670–671).
Bergmann, Gustav (1776). Geschichte von Livland, nach bossuetischer Art entworfen. Leipzig: Im Schwickertschen Verlage. Lk-d lk. 24.