revision: 6148397
title: Clas von Ramm
url: https://et.wikipedia.org/wiki/Clas_von_Ramm


---

Reinhold Klas Gustav von Ramm (3. november 1864 Aa mõis – 14. detsember 1920 Gdańsk) oli Eestimaa poliitik, maanõunik ning viimane Padise ja Kurkse mõisnik.
Reinhold Klas Gustav von Ramm abiellus 25. augustil 1891 Hagudis Lucie Helene Martha von Krusenstierniga (suri 1949. aastal) ning neil oli kuus last – Margarethe (1892–1962), Hans-Jürgen von Ramm (1894–1927), Thomas von Ramm (1896–1945), Ursula (1898–1947), Berend von Ramm (1901–1945) ja Renate (1905).
9. jaanuaril 1907 registreeriti Eestimaa kuberneri, Pjotr Bašilovi poolt Padisel Kloostri haridusselts, mille nimeks sai Madise-Risti Rahva Hariduse Selts. Seltsi liikmeiks astusid ka Padise mõisnik Clas von Ramm, Helene von Ramm ja Caroline von Ramm. Selts võttis ülesandeks emakeelse, st eestikeelse kooli asutamise talulaste jaoks. Kool töötas 1908–1912 ja seal õppisid lapsed, kes olid lõpetanud külakooli.
1939. aastal lahkus Rammide suguvõsa Eestist, nad asusid elama Saksamaale.


== Tsitaat ==
"Mäletan meie maad ajast, mil seal polnud veel ainsatki Vene ametnikku, kuna Venemaa oli meie jaoks kauge võõras maa, mille keiser oli juhtumisi ka meie valitseja, keda me armastasime ja austasime, kuna ta kaitses meid ja meie õigusi, meie omapära, keelt ning usku, nii nagu seda olid lubanud meile nii tema eelkäijad kui ka tema ise. Mäletan kodumaad ajast, mil seal ei raevutsenud veel rahvuslik vastandumine, kui maal ja linnas elas veel tänulik ja rahulolev eesti rahvas, keda viidi koolide rajamise ja agraarreformidega, pidevalt eri valdkondade eest hoolt kandes, aeglaselt, kuid järjekindlalt kõrgema kultuuri ja seeläbi ka täieliku vabaduse poole selle sõna parimas tähenduses. ...
Koos raudteede ja vabrikutega, telegraafide ja telefonitraatidega, idast pärit panslavismi ebamääraste õnnestamisteooriatega, petlikele järeldustele ning tühjadele fraasidele rajatud õpetusega vabadusest, võrdsusest ja vendlusest jõudis meie väikesele maale uus vaim ja see vaim polnud sugugi hea."
Clas von Ramm, Noorusaastad Eestimaal, lk. 85. Revali ja Peterburi vahel. Argo, 2016.


== Välislingid ==
Väljavõte Eestimaa rüütelkonna genealoogilisest käsiraamatust