revision: 6321920
title: Mihhail Gerts
url: https://et.wikipedia.org/wiki/Mihhail_Gerts


---

Mihhail Gerts (sündinud 25. veebruaril 1984 Tartus) on Eesti dirigent. 
Mihhail Gerts on lõpetanud 2001. aastal Tallinna Muusikakeskkooli klaveri ja koorijuhtimise erialal ning 2006. aastal Eesti Muusika- ja Teatriakadeemia klaveri erialal professor Ivari Ilja klassis ja orkestridirigeerimise erialal (Kuno Arengu, Toomas Kapteni ja Paul Mägi klassis). 2007. aastal sai samas magistrikraadi orkestridirigeerimise erialal (juhendaja Paul Mägi) ja 2011. aastal doktorikraadi (juhendaja Toomas Siitan). 
Aastatel 2011–2013 täiendas ta end Berliinis Hanns Eisleri muusikakõrgkoolis (professorid Christian Ehwald ja Hans-Dieter Baum). Ta on osalenud Neeme Järvi, Paavo Järvi, Eri Klasi, Jorma Panula, Leif Segerstami, John Carowe, Gabriel Feltzi ja Aleksandr Polištšuki meistrikursustel. 
Aastatel 2001–2003 juhatas ta Tallinna 21. Kooli kammerkoori, 2003–2005 Tallinna Muusikakeskkooli sümfooniaorkestrit, 2004–2005 Tallinna Kammerkoori. Aastatel 2005–2007 oli ta Eesti Rahvusmeeskoori dirigent ja peadirigendi assistent ning 2007–2014 rahvusooperi Estonia dirigent.  
2011. aastast elab ta peamiselt Berliinis, kus töötas alates 2014. aastast ka Berliini Saksa Orkestri (Deutsches Symphonie-Orchester Berlin) ja Hageni ooperiteatri dirigendina. 2016. aastast on ta olnud vabakutseline dirigent ja töötanud mitme maailma juhtiva sümfooniaorkestriga. 
2021. aasta sügisest on ta Tartus toimuva festivali Tubin kunstiline juht. 2021. aasta sügisest kuni 2022. aasta veebruarini töötas ta Tallinna Muusika- ja Balletikooli klassikalise muusika loovjuhina.


== Isiklikku ==
Tema ema on Zoja Hertz.


== Tunnustus ==
2006 – Gustav Ernesaksa Fondi õppestipendium
2014 – Eesti Teatriliidu aasta lavastuse auhind (lavastuse "Tannhäuser" lavastusmeeskonna liige)


== Viited ==


== Välislingid ==
Kai Tamm, Persona grata Mihhail Gerts, Teater. Muusika. Kino juuni 2008