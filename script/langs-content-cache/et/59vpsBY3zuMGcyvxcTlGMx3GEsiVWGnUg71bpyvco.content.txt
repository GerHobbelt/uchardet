revision: 5761446
title: Andrius Kubilius
url: https://et.wikipedia.org/wiki/Andrius_Kubilius


---

Andrius Kubilius (sündinud 8. detsembril 1956 Vilniuses) on Leedu poliitik, alates juulist 2019 Euroopa Parlamendi liige. Ta oli 3. novembrist 1999 kuni 26. oktoobrini 2000 ja 9. detsembrist 2008 kuni 13. detsembrini 2012 Leedu peaminister.
Tema mõlemad vanemad on kirjandusteadlased. Isa on Vytautas Kubilius (1928–2004) ja ema on Janina Žėkaitė-Kubilienė (1926–2006).
Andrius Kubilius lõpetas 1979 Vilniuse Ülikooli füüsikuna. Ta jätkas samas ülikoolis aspirantuuris 1981–84, seejärel töötas seal kuni 1990. aastani laborandi, inseneri ja teadustöötajana.
Andrius Kubiliuse poliitiline tegevus sai alguse liitumisest Sąjūdisega 1988. Temast sai Sąjūdise nõukogu tegevjuht aastateks 1990–92. 1992 valiti ta seimi liikmeks. 1993 liitus ta konservatiivse Isamaaliiduga. Ta valiti tagasi järgmistessegi seimi koosseisudesse.
VI seimis (1992–96) oli ta oma erakonna parlamendifraktsiooni juht ja kuulus seimi looduskaitsekomisjoni. VII seimis (1996–2000) kuulus ta õigus- ja korrakaitsekomisjoni, oli kuni 1999 seimi eesistuja esimene asetäitja ja 1997–1999 Euroopa asjade komisjoni juht.
2003 sai temast Isamaaliidu esimees ning pärast 2004. aasta parlamendivalimisi opositsiooniliider. 
2008. aasta oktoobris peetud parlamendivalimistel saavutas Andrius Kubiliuse juhitav erakond Isamaaliit – Leedu Kristlikud Demokraadid võidu. 25. novembril 2008 esitas president Valdas Adamkus Andrius Kubiliuse seimile peaministrikandidaadiks ja 27. novembril kinnitas seim ta peaministriks. See otsus jõustus järgmisel päeval, kui president Adamkus selle allkirjastas.


== Tunnustus ==
2007 – Maarjamaa Risti III klassi teenetemärk
2017 – Vürst Jaroslav Targa II järgu orden


== Isiklikku ==
Andrius Kubiliuse abikaasa Rasa Kubilienė mängib Leedu Riiklikus Sümfooniaorkestris viiulit. Perekonnas on kaks poega, Vytautas ja Andrius.
Lisaks leedu keelele räägib Kubilius vene ja inglise keelt.


== Vaata ka ==
Andrius Kubiliuse esimene valitsus
Andrius Kubiliuse teine valitsus


== Välislingid ==
Tutvustus Seimi lehel
Andriaus Kubiliaus dienoraštis (Kubiliuse blogi)
Katrin Jüriso. Eestisse tuleb visiidile Leedu uus peaminister ERR, 23. jaanuar 2009
Raimo Poom. Leedu peaminister: uue tuumajaama ehituseks on vaja euroga liituda EPL, 28. jaanuar 2009
Evelyn Kaldoja. Kubilius: leedulastele oli langus suurem šokk Postimes, 28. jaanuar 2009