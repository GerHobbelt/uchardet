revision: 6410880
title: "Hotell Ol\xFCmpia"
url: https://et.wikipedia.org/wiki/Ol%C3%BCmpia_hotell


---

Radisson Blu Hotel Olümpia (varem Hotell Olümpia, Reval Hotel Olümpia) on hotell Tallinna kesklinnas aadressil Liivalaia tänav 33. 
26-korruseline Radisson Blu Hotel Olümpia on üks Tallinna silmapaistvamaid ehitisi.


== Ajalugu ==
Hotellihoone ehitas Mehhaniseeritud Ehituskolonn nr 36 1980. aastal Tallinnas toimunud 1980. aasta suveolümpiamängude purjetamisvõistlusteks. Hoone projekteerisid Ain Andressoo, Toivo Kallas ja Rein Kersten. Hoone kõrgus on 84 m. Ehitis sai Eesti NSV riikliku preemia 1982. aastal.
Tallinna Hotellikoondise hotelli avamisel 6. aprillil 1980 osalesid näiteks EKP KK esimene sekretär Karl Vaino, Eesti NSV Ministrite Nõukogu esimees Bruno Saul, Eesti NSV välisminister Arnold Green, ürituse korraldaja oli Fred Raudberg.
Külastajate käsutuses oli 405 tuba, Tallinna Toitlustuskoondise restoran «Olümpia» hotelli teisel korrusel, kohvikud ja baarid 2., 14. ja 26. korrusel, NSV Liidus legendaarne Olümpia varietee kus omal ajal töötasid  Anne Veski, Ivo Linna, Tarmo Pihlap jpt,  hotelli Olümpia varietee (1980–1992) asutaja, kunstiline juht ja lavastaja oli Kalju Saareke. Töötajate arv Olümpia hotelli avamisel 1980. aastal oli 600.
Olümpia hotelli direktoritena on tegutsenud Kaljo Visnapuu, Andres Liinat (1991–1996), Tarmo Sumberg, Eirik Bergvoll, Gints Dzirnieks.
Kuni 1991. aastani  kuulus hotell 100% Eesti riigile. Seda opereeriti läbi Tallinna Hotellikoondise ja Tallinna Toitlustustrusti. 1991. aastal hotell erastati ning hotelli omanikeks said Eesti Rahandusministeerium, Inn Grupp, Mercury Asset Management ja Baltic Republic Fund. 1997. aastal omandas hotelli Reval Hotelligrupi AS, alates 2002. aastast kuulub hotell Norra  Linstow Grupile.
Ühes hotellitoas asus esialgu Eesti Ekspressi toimetus.
Olümpia hotelli kuulsamate külastajate seas on olnud Indira Gandhi, Alla Pugatšova, David Copperfield, ansambel Rammstein, Montserrat Caballé jne.


== Tänapäev ==
Tänapäeval on hotellis 390 numbrituba mitmes toakategoorias. Valikus on standard-, superior-, premium- ja peretoad ning 4 saunaga juuniorsviiti. Hotelli 13. korrust nimetatakse kalliskivikorruseks, kuna seal paiknevad 6 kalliskivisviiti, millest igaühe disaini- ja värvilahendus on inspireeritud ühest kalliskivist (rubiin, ametüst, smaragd, safiir, topaas, oonüks). Samuti asub samal korrusel suurejooneline 189 m2 suurune presidendisviit.Hotelli 26. korrusel paikneb tervisekeskus Club 26, kus on 16-meetrine bassein, saun, sanaarium ja jõusaal. Lisaks on võimalik seltskondadel rentida ka Tallinna vanalinna vaatega privaatsauna koos väikese basseini ja istumisalaga. Tervisekeskus Club 26 renoveeriti täielikult 2016. aasta lõpus.
2017. aastal renoveeritud konverentsikeskuses on 13 mitmeotstarbelist konverentsiruumi, mis sobivad paljude ürituste korraldamiseks. Konverentsiruumides on uusim audiovisuaaltehnika, tõlkeseadmed ja tasuta WiFi. Suurim saal mahutab kuni 500 inimest.Hotellis asub ka restoran Senso, kohvik Cafe Boulevard ja lobby-baar.Radisson Blu Hotel Olümpiale on antud Rohelise Võtme sertifikaat, mis on suurima ulatusega üleilmne majutuse ökomärgis. Lisaks on hotelli tunnustatud rahvusvahelise Safehotelsi sertifikaadiga.


== Viited ==


== Välislingid ==
Radisson Blu Hotel Olümpia koduleht
Reval Hotel Olümpia keerab kella 30 aastat tagasi
30 aastat Hotell Olümpia (vene keeles)
Tervisekeskus Club 26
Cafe Boulevard
Restoran Senso