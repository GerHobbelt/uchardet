revision: 6288769
title: Toiduturism
url: https://et.wikipedia.org/wiki/Toiduturism


---

Toiduturism on turismiliik, mille eesmärk on eri maade ja rahvaste rahvusköökide ja -kulinaariate avastamine ja tundmaõppimine ning reisisihtkoha toitude ja jookide nautimine.
Toit on tähtis reisikogemuse osa, kuna väljas söömine on turistide seas väga levinud.Toiduturismiga kaasnevad näiteks järgmised tegevused: kohalikke tooraineid kasutavate restoranide külastamine, giidiretked pruulikodadesse või veinikeldritesse, osalemine toidu- ja veinifestivalidel või toiduvalmistamise koolitustel. Väljas söömine on tavaline ning usutakse, et toit on turistile sama oluline kui sihtkoha kliima, majutus ja loodus. Toiduturist saab meeldejäävaid toidutarbimise kogemusi.Toiduturism erineb agroturismist ehk põllumajandusturismist selle poolest, et toiduturismi peetakse kultuuriturismi alaliigiks (köök kui kultuuriilming), kuid agroturism kuulub maaturismi alla. Samas on mõlemad turismiliigid seotud, sest toit saab alguse maaviljelusest. Toiduturism ei piirdu ainult gurmeetoiduga.


== Majanduslik mõju ==
Kuigi paljud linnad, piirkonnad või riigid on tuntud oma toidu poolest, ei koosne toiduturism ainult toidukultuurist. Turist sööb keskmiselt kolm korda päevas ning see on ka põhjus, miks toit on üks turismi põhiline majandustegur. Riigid nagu Iirimaa, Peruu ja Kanada investeerivad märkimisväärselt toiduturismi arengusse ja reklaami, mille tulemusena on tõusnud külastajate kulutused ja ööbimiste arv.WTFA (The World Food Travel Association) hinnangul moodustavad toidukulutused 15–35% turismikuludest, sõltudes sihtkoha hindadest. WTFA loetleb võimalikke toiduturismi eeliseid: rohkem külastajaid, suurem müük, rohkem meediatähelepanu ja suurem kogukonna uhkus.Alates 1979. aastast toimub igal aastal maailma toidupäev (ka ülemaailmne või rahvusvaheline toidupäev, ingl World Food Day), mida tähistatakse 16. oktoobril ÜRO Toidu- ja Põllumajandusorganisatsiooni asutamise auks. Esimene igal aastal korraldatav toiduturismi tähistav üritus (ingl National Food Tour Day) toimus 10. juunil 2017. Selle eesmärk on tähistada üle maailma toiduturismi panust kulinaaria ja majanduse edendamisse.


== Turistitüübid ==
Turistid jagunevad peamiselt kaheks:

turistid, kelle jaoks toit ja jook on igapäevaelu osa;
toidu- ja joogituristid, kes osalevad toiduga seotud tegevustes või kes valivad enda reisisihtkoha toidu ja joogi järgi.Toidu ja joogi valikud põhinevad kultuurilistel kogemustel, inimsuhetel, tajutaval põnevusel, vajadusel ning terviseprobleemidel. Toiduturiste peetakse kultuurituristideks. Neid on kirjeldatud kui teadlikke tarbijaid ja iseseisvaid reisijaid, kellel on kirg pikaajalise õppimise vastu või kõrged ootused ning kes on avatud uutele kogemustele.


== Kokandusklassid ==
Toiduturismi üks üha populaarsem osa on kokandusklassid, mis varieeruvad lühikestest mõne tunni pikkustest õppetundidest kuni terve päeva või mitu päeva kestvate kursusteni. Välisturistide tähelepanu on tavaliselt külastatava riigi köögil, kuid kohalikud turistid huvituvad pigem uutest maitsetest ja köökidest. Paljud toiduvalmistamise klassid hõlmavad ka turu külastamist, et rikastada kultuurielamusi.


== Toiduäri ekskursioon ==
Toiduäri ekskursioonid võivad teenuseosutajate rohkuse tõttu olla väga erinevad. Enamik aga sisaldab järgmisi elemente:

Need toimuvad suuremates linnades, üldiselt pealinnades, kus on märkimisväärne turistide arv. Ekskursioonid toimuvad muu hulgas näiteks Londonis, Pariisis, Roomas, Torontos, Istanbulis, Madridis, Lissabonis ja Barcelonas. Ettevõtjad peavad leidma linna, mis oleks elav ja põneva toidukultuuriga.
Hind on väga erinev, näiteks on ekskursioonid kallimad Ameerika Ühendriikides ja odavamad Aasias.
Ekskursioonid toimuvad tavaliselt jalgsi, kuna vahemaad pole suured.
Need kestavad tavaliselt vähemalt 3 tundi või kauem.
Osavõtjate arv varieerub, kuid üldjuhul on ülempiir 12–16 inimest.
Ekskursioonid on tasuta väikelastele, kes jagavad toitu vanemate või hooldajatega.
Ekskursioonid viivad külastajad kohtadesse, kuhu nad muidu tõenäoliselt ei satuks, nad saavad ostelda ja süüa nagu kohalikud.
Kõiki ekskursioone korraldavad kohalikud elanikud.
Ekskursioonid on peamiselt toiduga seotud, külastatakse turge, baare, kohvikuid, kus külastajad saavad proovida kohalikku kaupa.
Giidid räägivad toidust ja tutvustavad kohti, kust nad ise süüa ostavad. Samuti räägitakse kohaliku toidu ja turistile pakutava toidu erinevustest.
Giidid tutvustavad lühidalt piirkonna ajalugu.
Ekskursioonid eeldavad seda, et osalejad on valmis proovima erinevaid toite.
Enamik reisikorraldajaid püüab luua jätkusuutliku turismi mudelit ja pakkuda oma klientidele elamusi, millel oleks positiivne mõju kohalikule keskkonnale, ühiskonnale ja majandusele, tehes koostööd ainult kohalike ettevõtetega.


== Vaata ka ==
Gastronoomia
Veiniturism
Õlleturism


== Viited ==