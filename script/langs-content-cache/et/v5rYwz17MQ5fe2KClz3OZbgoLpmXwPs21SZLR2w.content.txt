revision: 5014236
title: German (Moralin)
url: https://et.wikipedia.org/wiki/German_(Moralin)


---

German (vene keeles Герман; kodanikunimega Lev Gennadijevitš Moralin, vene keeles Лев Геннадиевич Моралин; sündinud  24. detsembril 1956 Novo-Jazõkovo külas Arzamassi rajoonis Gorki oblastis) on Vene Õigeusu Kiriku vaimulik (metropoliit),  Põhjatähe ordeni kavaler, Sahha (Jakuutia) Vabariigi Vaimsuse Akadeemia liige.
Ta on 2004. aastast Kurski ja Rõlski peapiiskop ning 2012. aastast Kurski ja Rõlski metropoliit. 26. juulist 2012 juhib ta Kurski metropooliat.
Ta juhtis aastatel 1993–2004 Jakutski piiskopkonda. 


== Haridustee ==
Lev Moralin lõpetas 1975. aastal Arzamassis meditsiinikooli velskrina. Pärast armeeteenistust õppis ta  Gorki Riikliku Ülikooli ajaloo-filoloogiateaduskonnas, hiljem lõpetas ta kaugõppes  Moskva Vaimuliku Akadeemia.2000. aastal lõpetas ta kaugõppes ka Õigeusu Püha Tihhoni Humanitaarülikooli.


== Vaimulik teenistus ==
1983. aastal astus Moralin kiriku teenistusse. Samal aastal  ordineeriti ta diakoniks. 1984. aasta märtsis  pühitseti mungaks (munganimega German) ja kaks päeva hiljem ordineeriti ta munkpreestriks. 1987. aastal ülendati ta  arhimandriidiks.1993. aastal valis Vene Õigeusu Kiriku Püha Sinod Germani äsja taasloodud  Jakutski ja Viljuiski piiskopkonna (alates 1995. aastast  Jakutski ja Lenski piiskopkond) piiskopiks, kellel tuli territooriumilt suurimas Venemaa piiskopkonnas taasluua kirikuelu praktiliselt nullist, sest 1993. aastaks oli kogu Jakuutia peale vaid üks pühakoda (puukirik Jakutskis). Nädal pärast valimist  pühitseti German Moskvas Jelohhovo Jumalailmumise peakirikus  piiskopiks. Hirotoonia viis läbi Moskva ja kogu Venemaa patriarh Aleksius II.
2000. aastal pühitseti German peapiiskopiks.Germani ametisoleku 11 aasta jooksul avati Jakuutias 24 pühakoda ja palvemaja ning loodi 50 kogudust. 2004. aastal määras Püha Sinod Germani  Kurski ja Rõlski peapiiskopiks. 
2012. aasta juulis nimetati German Püha Sinodi otsusega Kurski ja Rõlski metropoliidiks. Nädal hiljem pühitseti ta metropoliidiks..


== Tunnustus ==
2001 – Sahha (Jakuutia) Vabariigi  Põhjatähe orden


== Viited ==


== Välislingid ==