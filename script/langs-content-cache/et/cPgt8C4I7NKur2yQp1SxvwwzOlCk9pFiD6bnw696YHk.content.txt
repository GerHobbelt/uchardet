revision: 6106319
title: Estonia (soomusauto)
url: https://et.wikipedia.org/wiki/Estonia_(soomusauto)


---

Soomusauto Estonia oli esimene Eesti Vabariigis ehitatud soomusauto. 
Auto valmis Vabadussõja ajal Tallinna Sadamatehastes seeria esimese eksemplarina.


== Ajalugu ==
Detsembris 1918 andis Johan Pitka käsu asuda Tallinna Sadamatehastes soomusautosid valmistama. Kogemused ja projektdokumentatsioon puudusid, kuid arutelu käigus pandi paika auto põhimõtteline ehitus ja insener Ludwig Saukas visandas ehitusplaani. Ehitamist juhtis alamkapten Arthur Uus.
Esimesena ehitati kolmetonnise kandejõuga veoauto Federal šassiile vinkelrauast raam, millele kinnitati laevaehituses kasutatud metallplaatidest soomus. Soomusauto ehitus võttis mälestuste põhjal vaid 2-3 päeva. Masin valmis 1918. aasta jõulupühade eel ja sai nimeks Estonia. Pärast valmimist selgus aga, et auto sai liiga raske. Maksimaalseks kiiruseks saavutati vaid 15 km/h. Seega ei saanud Estoniat rindele saata, vaid ta jäi Tallinna sisekaitse ülesanneteks.
Kevadel 1919 ehitati Estonia ümber tolleks ajaks loodud seeriamasinate eeskujul. Masina senine laevaterasest soomus asendati 7–11 mm paksuse kroomnikkelterasest kattega, millega kogukaal langes ühe tonni võrra. 
Estonia saadeti rindele 20. mail 1919 ja arvati 1. soomusautode rühma koosseisu.
Landesveeri sõjas langes Estonia kuulipildur Lilienthal.
Pärast Vabadussõda jäid kiiruga konstrueeritud ja ka peagi tehniliselt vananenud soomusautod reservi kuni 1940. aastani.


== Soomusauto koopia ==
Seoses Eesti Vabariigi 100. aastapäevaga ehitati Kaitseliidu tellimusel Saaremaa Sõjavara Seltsi poolt 2018. aasta soomusauto Estonia koopia. 
Auto alusena kasutati veoauto GAZ-53 raami. 
Autot on kasutatud eksponaadina mitmetel ajalooteemalistel üritustel.


== Vaata ka ==
Tasuja (soomusauto)
Soomusautode kolonn


== Välislingid ==
Tehnikamaailm: Eesti soomusautod
Postimees: Veoauto GAZ 53 ehitatakse ümber soomusauto Estonia koopiaks