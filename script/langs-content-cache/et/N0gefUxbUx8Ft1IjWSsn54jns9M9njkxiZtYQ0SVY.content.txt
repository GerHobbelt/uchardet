revision: 6373846
title: Pratchett
url: https://et.wikipedia.org/wiki/Terry_Pratchett


---

Terence David John Pratchett (28. aprill 1948 Beaconsfield, Inglismaa – 12. märts 2015 Broad Chalke, Inglismaa) oli inglise ulmekirjanik.
Tema teosed on tuntud huumori ja kõige pilamise poolest. See tegi temast J. R. R. Tolkieni ja George R. R. Martini kõrval Eesti viimaste aastate ühe suurima müügituluga teoste autori. Üle poole tema loomingust kuulub "Kettamaailma" sarja ning selle tuntuimad tegevusliinid on saamatu võlur Rincewind, linnavahid ja nõiad. Samuti kirjutas Pratchett sarja raamatuid noomidest.
2007. aastal diagnoositi Pratchettil Alzheimeri tõbi. Temast sai üks tuntumaid dementsusravi väljatöötamise eest võitlejaid ja eutanaasia legaliseerimise pooldajaid. Ta suri 66-aastaselt Alzheimeri tõppe.


== Elukäik ==


=== Lapsepõlv ===
Pratchett sündis 28. aprillil 1948 Beaconsfieldis Buckinghamshire'is. Ta oli David ja Eileen Pratchetti ainus laps. Kooliteed alustas ta Holtspuri koolis. 1957. aastal kolis ta pere Somersetti Bridgwateris. 1959. aastal sooritas ta eksamid ja pääses õppima High Wycombe'i tehnikagümnaasiumi (hiljem John Hampdeni humanitaargümnaasium). Seal oli ta väitlusklubi aktiivne liige ja kirjutas kooli ajakirja lugusid. Pratchetti sõnul oli ta "raskesti kirjeldatav õpilane" ja "Who's Who" sissekandes nimetas ta hariduse omandamise kohaks Beaconsfieldi raamatukogu.
Üks tema varaseid hobisid oli astronoomia. Tal oli teleskoop ja ta kogus kosmosekaardikesi. Ta soovis saada astronoomiks, aga selle välistas kehv matemaatikaoskus. Pratchetti hakkas huvitama ulmekirjandus ja ta hakkas 1963.–1964. aastast osalema ulmekirjanduse konverentsidel, kuid paar aastat pärast seda, kui oli läinud tööle, lõpetas ta neil konverentsidel osalemise. Tema lugemisvara hulka kuulusid H. G. Wellsi ja Arthur Conan Doyle'i teosed ning "iga raamat, mida peaks lugema".
Pratchett avaldas 1962. aastal High Wycombe'i tehnikagümnaasiumi ajakirjas oma esimese lühijutu "Äririvaalid". See oli lugu mehest nimega Crucible, kes leidis oma korterist väävlisuitsus Saatana. "Hadese äri" avaldati kooli ajakirjas, kui Pratchett oli 13-aastane, 2 aastat hiljem jõudis see lugu juba laiema avalikkuseni.
Pratchett sooritas koolieksamid ja asus õppima kunsti, inglise keelt ja ajalugu. Pratchett soovis saada ajakirjanikuks ja 1965. aastal lahkus ta 17-aastaselt koolist. Ta asus tööle Bucks Free Pressi. Seal kirjutas ta pseudonüümi all muuhulgas ka lastenurka. Ühes loos nimetas Pratchett esmakordselt raamatu "Vaibarahvas" tegelasi.


=== Karjääri algus ===
Pratchetti kirjandusliku läbimurde aastaks kujunes 1968, kui ta intervjueeris Peter Bander van Durenit, väikese kirjastuse Colin Smythe Ltd direktori asetäitjat. Pratchett mainis van Durenile, et oli kirjutanud "Vaibarahva" käsikirja. Colin Smythe Ltd avaldas selle raamatu koos Pratchetti illustratsioonidega 1971. aastal. Pärast seda kirjutas Pratchett raamatud "Päikese varjukülg" ja "Strata", mis ilmusid 1976. ja 1981. aastal.
Pärast mitme ameti pidamist ajakirjanduses sai Terryst Elektritootmise Keskbüroo pressiesindaja. Pratchett viskas hiljem nalja, et ta oli demonstreerinud laitmatut ajastust, sest otsustas ametit vahetada varsti pärast Three Mile Islandi tuumaõnnetust ja sattus tööle firmasse, mille vastutusalas olid ka tuumajaamad. Lisaks ütles ta, et "kirjutaks raamatu oma kogemustest, kui arvaks, et keegi teda usub".
Esimene Kettamaailma romaan "Võlukunsti värv" ilmus 1983. aastal. Pratchetti populaarsus hakkas kasvama, kui BBC kasutas järjejutusaates tema kirjutatud raamatuid "Võlukunsti värv" ja hiljem ilmunud raamatut "Võluv võrdsus". Pärast seda sai Pratchetti raamatute kirjastusõiguse endale Victor Gollanczi kirjastus, mis oli Pratchetti kirjastajaks 1997. aastani. Pratchett oli esimene ulmekirjanik, kelle raamatu avaldas Gollanczi kirjastus. Pratchetti müügiagendiks sai Colin Smythe.
1987. aastal, pärast neljanda Kettamaailma raamatu avaldamist, lahkus Pratchett Elektritootmise Keskbüroost, et teenida elatist kirjutamisega. Tema raamatute müüginumbrid tõusid kiiresti ja paljud teosed jõudsid müügiedetabelite tippu. Ajalehe The Times andmetel olid Pratchetti teosed 1996. aastal Suurbritannias suurima läbimüügiga ja mees ise suurima sissetulekuga kirjanik.


=== Hilisem elu ===
Terry Pratchett abiellus 1968. aastal Lyn Purvesiga ja nad kolisid 1970. aastal Somersetti Rowberrow's. Seal sündis neil 1976. aastal tütar Rhianna, kellest sai samuti kirjanik. 1993. aastal kolis pere väikekülla Broad Chalke'i, mis asub Wiltshire'i krahvkonnas Salisburyst läänes.
2001. aastal külastas Pratchett Eestit ja kohtus oma lugejatega nii Tallinnas kui ka Tartus.2008. aasta 31. detsembril löödi Pratchett rüütliks.
Terry Pratchett kirjeldas ennast humanistina ja oli Briti Humanistliku Assotsiatsiooni teenekas toetaja. Lisaks oli ta ühenduse "High Wycombe'i raamatukogu sõbrad" patroon. 2013. aastal pidas ta kõne Beaconsfieldi raamatukogus, mida ta oli lapsena külastanud, ja annetas kogu ürituse tulu raamatukogule. Mitmel korral külastas ta ka oma endist kooli, et sealsete õpilastega vestelda ja oma endises koolis ringi vaadata.
Mure inimkonna tuleviku pärast motiveeris teda paigaldama oma maja katusele päiksepaneele ja oma astronoomiahobi jaoks oli tal aias väike observatoorium. Tema järgi on nimetatud asteroid (127005 Pratchett).


=== Surm ===
Pratchett suri 12. märtsil 2015 oma kodus Alzheimeri tõppe. Ajaleht The Telegraph kirjutas viitega anonüümsele allikale, et kuigi Pratchett oli abistatud enesetapu pooldaja, oli tema surm loomulik. Pärast Pratchetti surma kirjutas tema assistent Rob Wilkins Terry Pratchetti ametlikule Twitteri kontole:
LÕPUKS, SIR TERRY, ME PEAME KOOS KÕNDIMA
Terry võttis Surma käe ja järgnes talle läbi uste ja musta kõrbe, läbi lõputu öö.
Lõpp.
Kapiteelkirjas kõne vihjab sellele, kuidas surm Terry Pratchetti raamatutes kõneleb.
Pärast kirjaniku surma avaldasid talle austust mitmed tuntud isikud, kelle hulgas olid Briti peaminister David Cameron ja koomik Ricky Gervais ning kirjanikud Nick Harkaway, Ursula Le Guin, Terry Brooks, Margaret Atwood, George R. R. Martin ja Neil Gaiman. Arvutimänge tootev firma Frontier Developments lisas uue kosmosejaama Pratchett's Disci mängu "Elite: Dangerous". Redditi kasutajad organiseerisid austusavalduse, mille raames lisati lehekülje vastustesse HTTP päis "X-Clacks-Overhead: GNU Terry Pratchett". Sellega viidati Kettamaailma raamatule "Postiteenistus".


== Teosed ==
Eesti keelde on tõlgitud enamik Pratchetti romaanidest, kahe erandiga ("Vaibarahvas" ja "Head ended") on need välja andnud kirjastus Varrak. Neist enamik (v.a "Hämmastav Maurice ja tema õpetatud närilised", Tiffany Achingi lood ("Tillud vabamehed", "Kübaratäis taevast", "Talvesepp", "Ma kannan keskööd" ja "Karjase kroon"), Johnny Maxwelli triloogia ning "Bromeliaadi" raamatud) on ilmunud Varraku raamatusarjas "F-sari".


=== Kettamaailma sari ===


== Viited ==


== Välislingid ==
Terry Pratchett Ulmekirjanduse BAASis
Kettamaailma koduleht
Terry Pratchettile antud autasud
Raamatukoi (raamatupood): Terry Pratchetti raamatud
Varrak (kirjastus): Terry Pratchetti raamatud
TerryPratchettBooks (inglise keeles / originaalnimed) (HarperCollinsi kirjastuse koduleht)
Bibliograafia (inglise keeles)
Terry Pratchett löödi rüütliks Forte, 21. veebruar 2009
Maris Meiesaar, "Terry Pratchett ja õigus surra", Eesti Päevaleht, 20. veebruar 2010
Sir Terry Pratchett, renowned fantasy author, dies aged 66, BBC News Online, 12. märts 2015 (inglise keeles)