revision: 6217337
title: Karoteen
url: https://et.wikipedia.org/wiki/Karoteenid


---

Karoteenid (varem nimetatud ka karotiinid) on karotenoidide või ka tetraterpeenide klassi kuuluvad ühendid üldvalemiga C40Hn (n = 56 jm). Keemiliselt on need konjugeeritud polüeenid.
Karoteenide nimetus tuleb porgandi ladinakeelsest nimest carota. Nimelt sisaldab porgand palju karoteene. Nende ühendite pikad konjugeeritud kaksiksidemete ahelad neelavad valikuliselt valgust ja tänu sellele omadusele on looduslikud värvained ehk pigmendid. Neile ühenditele on iseloomulik kollane kuni punane värvus.
Karoteenid ei lahustu vees, küll aga orgaanilistes lahustites.
Karoteenide biosüntees toimub taimedes, kuid mitte loomsetes rakkudes. Karoteenid võivad ladestuda maksas ja rasvkoes ning konverteeruda retinaaliks olles A-vitamiini provitamiinideks.
Karoteene saab sünteesida ka puhtkeemiliselt, aga praktikas saadakse neid alati looduslikust toorainest: kasutatakse taimi, milles leidub palju karoteene, näiteks porgandeid, baktereid (stafülokokke), vetikaid ja seeni.
Olulisimad karoteenid on alfa- (α-), beeta- (β-) ja gamma- (γ-) karoteen. Alfa- ja beetakaroteen erinevad kõigest ühe kaksiksideme asukoha poolest molekuli ühes otsas olevas tsüklis.


== Beetakaroteen ==
Rusikareegel ütleb, et mida intensiivsem on puu- või juurvilja oranž värvus, seda enam sisaldab see beetakaroteeni. Seda sisaldub ka kibuvitsamarjades, kõigis taimelehtedes ning paljudes rohelistes köögiviljades, näiteks spinatis, salatis, tomatis ja bataadis. Beetakaroteen on antioksüdant.
Karoteenide abil toimub klorofüllis neeldunud päikeseenergia transport. Samas kaitsevad nad ka taime rakke ultraviolettkiirguse destruktiivse toime eest.
Karoteenid on registreeritud toidulisandina E160a. Statistiliselt on näidatud, et suitsetajatel, kes tarvitavad sünteetiliselt toodetud beetakaroteeni tablette, esineb sagedamini kopsu- ja emakavähki kui neil, kes selliseid tablette ei kasuta, ning nende suremus on suurem. See seos kehtib ainult toidulisandi tarvitamise, mitte juurviljadega saadava loodusliku beetakaroteeni kohta. Ameerika Vähiliit kutsub üles tähistama beetakaroteeni sisaldavaid toidulisandeid vähiriski suurendavana.


== Lõhn ==
Paljud taimed, mille lõhna komponentides leidub jonoone, võlgnevad selle eest tänu karoteenidele, sest jonoone sünteesitakse karoteenidest.


== Vaata ka ==
Retinool
Karotenoidid


== Viited ==