revision: 6311671
title: Roman Matkiewicz
url: https://et.wikipedia.org/wiki/Roman_Matkiewicz


---

Roman Matkiewicz (sündinud 27. veebruaril 1966 Tallinnas) on Eesti kunstnik (marinist, karikaturist ja raamatute illustreerija).


== Elu ja tegevus ==
Roman Matkiewicz on sündinud 27. veebruaril 1966 Tallinnas. Ta on kuuendat põlve tallinlane.
1983. aastal lõpetas Tallinna Kesklinna Vene Gümnaasiumi. Lõpetas ka Tallinna Lastekunstikooli ja kunstiringiprogrammi huvikeskuses Kullo. Järgmised kümme aastat käis ta avamerejahtidel merel, osales ka ekspeditsioonidel. Tema esimene ilmunud joonistus oli ajakirja Junõi Tehnik (Юный Техник - Noor tehnik) 1976.  aasta septembrinumbris. 1981. aastal avaldati ta esimene karikatuur ajakirjas Pikker.
Aastail 1984–1987 teenis aega Balti laevastikus.
1987. aastal kujundas oma esimese muuseuminäituse „Moonsund 1917“ Eesti Meremuuseumis. 1988. aastal oli jäämurdja Suur Tõll Eestisse tagasitoomise meeskonnas.
1994. aastal lõpetas Roman Matkiewicz Eesti Riikliku Kunstiinstituudi raamatugraafikuna. Osales tudengina noorte kunstnike näitustel 1989. aastal Tallinnas ja 1990. aastal Tartus. 1991. aastast alates suhtles ühisnäitustel Peterburi kunstnike rühmitusega MITJKI. 1992. aastal moodustas koos Moskva kunstniku Aleksandr Belanoviga loomingulise rühmituse MEKVA. Tollest ajast peale on koos korraldatud näitusi ja performance'eid Tallinnas, Moskvas, Peterburis ja Leipzigis. Üks neist, “Kapten Hallhabe varuannid”, toimus ka Eesti Meremuuseumis 2001. aastal.
Töötab Eesti Meremuuseumis kunstnik-marinistina, kujundab meremuuseumi näitusi ja trükiseid. Alates 1995. aastast on kujundanud postmargisarju Eesti tuletornidest ja ajaloolistest laevadest. Temalt on ilmunud kirjutisi Eesti mereajaloost ja illustreerinud mereteemalisi raamatuid. Osaleb karikatuurivõistlustel, teeb kaastööd perioodilistele väljaannetele. Teeb koostööd kirjastuste, galeriide, disainifirmade, reklaamiagentuuride, teatrite ja filmistuudiotega. Tema töid leidub nii erakogudes kui ka asutustes.


== Karikatuure ja illustratsioone raamatutes ==
1984 – Baltimaade karikatuurinäituste kataloogis "Homo Sapiens 4", (Leedu, Vilnius)
1988 – Baltimaade karikatuurinäituste kataloogi "Velos", (Leedu, Vilnius)
1989 – Tallinlane naerab
1990 – Rahvusvahelises karikatuurinäituste kataloogis "Trud Work" (Venemaa, Zaporoze)
1992 – "Kalender 1993", (176 lk, Olion). Koostanud Gondo Olevsoo, kujundanud Roman Matkiewicz, illustratsioonid Roman Matkiewicz ja Enn Tiku, ISBN 5460001374
1995 – Anu Viks ja Roman Matkiewicz – "Talv" (Olion)
1996 – Anu Viks ja Roman Matkiewicz – "Kevad" (Olion)
1996 – Roman Matkiewicz – "Munkmadrused" (24 lk, Olion), illustratsioonid Roman Matkiewicz, ISBN 5460001722
1996 – Vello Mäss – "Muistsed laevad, iidsed paadid", (176 lk, Horisont), illustratsioonid Roman Matkiewicz
2001 – Roman Kallas – "Kõik on korras!"
2005 – Heino Arumäe, Vladimir Kopelman, Roman Matkiewicz, Peedu Sammalsoo, Jaak Sammet, Olaf Vaarmaa ja Mati Õun – "«Suur Tõll» ja teised Eesti jäämurdjad", (98 lk, Sentinel), ISBN 9985960912
2010 – Roman Matkiewicz, Vello Mäss – "Lippude lehvides mere põhja!" (80 lk, Ilo AS), ISBN 9789949171866


== Näitused ==
1984 – Baltimaade karikatuurinäitus – "Homo Sapiens" (Vilnius)
1989 – "Tallinlane naerab"
1992 – Tallinnas Meremuuseumis – Roman Matkieviczi karikatuurinäitus "Art Marine ’92"
2011 – Eesti Meremuuseumis meremaalide juubelinäitus „Meremuuseumi kunstniku pilguga”
2016 – Tallinnas Kiek in de Kökis – Roman Matkieviczi karikatuurinäitus „50+"
2016 – Kuressaare piiskopilinnuses


== Tunnustus ==
1986 – Eesti NSV Vabatahtliku Karskusühingu, Eesti NSV Ajakirjanike Liidu ja ajakirja Pikker organiseeritud alkoholivastasele karikatuurinäituse preemia
1988 – märgiti ära Tallinna Mererajooni ökoloogiateemalisel karikatuurivõistlusel
1999 – Eesti Meremuuseumi näituse “Parklaeva “HIOMA” merereis maailma äärde ja tagasi” kujundus – I koht muuseuminäituste festivalil Narvas
2002 – Eesti Meremuuseumi näituse “Idapiir” kujundus – III koht muuseuminäituste festivalil Narvas
2004 – Eesti Meremuuseumi näituse “Piirideta piiritus” kujundus – II koht muuseuminäituste festivalil Narvas
2007 – Eesti Meremuuseumi näituse “Vormi võlu” kujundus – I koht muuseuminäituste festivalil Narvas
2013 – Gabrovo, auhind Bulgaaria Vabariigi tervishoiuministeeriumilt (parim karikatuur tubakavastase võitluse teemal)
2016 – Eesti Muinsuskaitse Seltsi teenetemedal pühendunud loometegevuse eest merekultuuripärandi uurimisel ja tutvustamisel


== Isiklikku ==
Roman Matkiewiczil on vend Jüri Matkiewicz. Nõukogude aja dokumentides oli kasutusel nimekuju "Matkevitš" ja hiljem on vahel kasutatud nimekuju "Matkievicz".


== Viited ==


== Välislingid ==
Linnamuuseum – Kiek in de Kök – Roman-Matkievitczi karikatuurinaitus 50
viki.filateelia.ee – Roman Matkiewicz
www.ev1000.ee – Roman Matkiewicz
cwn-news.com - Result of the 21st international biennial of humour and satire in the arts gabrovo bulgaria 2013