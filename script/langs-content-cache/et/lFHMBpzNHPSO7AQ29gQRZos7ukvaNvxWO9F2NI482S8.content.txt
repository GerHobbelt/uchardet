revision: 6210725
title: TEA Kirjastus
url: https://et.wikipedia.org/wiki/TEA_Kirjastus


---

Aktsiaselts TEA Kirjastus on Eesti kirjastus, mis annab välja peamiselt sõnaraamatuid, keeleõpikuid, entsüklopeediaid, vestmikke, reisijuhte ja lasteraamatuid. Aastast 2008 antakse välja TEA entsüklopeediat. 


== Ajalugu ==
TEA asutati 1988. aastal keeleõpet pakkuva kooperatiivina, mille baasil loodi 1991. aastal aktsiaselts Keelefirma TEA. Selle tegevuse hulka kuulus ka keeleõppematerjalide kirjastamine. Aastaks 1995 oli kirjastustegevus kujunenud piisavalt mahukaks, et keeltekoolist eraldati kirjastus iseseisva firmana – loodi aktsiaseltsid TEA Kirjastus ja TEA Keeleõpetus.2008. aasta oktoobris omandas TEA Kirjastus 100% Kirjastus ILO aktsiatest. Septembris 2009 otsustati kirjastused ühendada ja ühinemisotsus jõustus 30. detsembril 2009. ILO kaubamärk jäi endiselt kasutusele, peamiselt anti selle all välja õppekirjandust.
Kevadsuvel 2010 kolis kirjastus senisest kontorist Liivalaia tänaval Tammsaare Ärihoonesse Tallinnas aadressil Tammsaare tee 47. Alates kevadest 2013 tegutses kirjastus Karjamaa asumis aadressil Paavli 1 / Kopli 33.
TEA Kirjastusel olid ka oma raamatukauplused – kolm Tallinnas ja üks Rakveres. Kirjastuse tooteid oli võimalik osta ka nende veebilehelt e-poest.


== Juhtimine ==
Ettevõtte ainuaktsionär ning juhatuse esimees on Silva Tomingas. 
Toimetuse tööd juhtis jaanuarist 2009 augustini 2013 Tiiu Valm.


== Majandustulemused ==
Majandustulemused tuginevad AS TEA Kirjastuse ametlikele majandusaasta aruannetele. Kasumi real on esitatud aruandeaasta kasum pärast finantskulude ja tulumaksu mahaarvamist. Kuni 2010. aastani on andmed esitatud Eesti kroonides, alates 2011. aastast eurodes.

TEA Kirjastus on olnud krooniline maksuvõlglane alates 2009. aastast. Nii oli Krediidiinfo andmetel näiteks 12. mail 2010 ettevõttel riigile võlgu 880 505 krooni (56 275 eurot). Kuigi 2011. aasta märtsis 110 970 euroni kasvanud maksuvõlg õnnestus jaanuariks 2012 likvideerida, tekkis võlgnevus riigi ees kevadel 2012 uuesti ja jõudis 22. augustiks 135 062 euroni ning 22. novembriks 2012 138 642 euroni. 24. märtsi 2014 seisuga oli maksuvõlg 168 402 eurot. 21. novembri 2015 seisuga oli kirjastuse maksuvõlg 291 964 eurot ja intressivõlg 1036 eurot. 2016. aasta märtsis teatas Eesti Rahvusringhääling, et "TEA entsüklopeedia" on viinud kirjastuse pankroti äärele. Peatoimetaja Silva Tomingase sõnul said kirjastusele saatuslikuks "majanduskriis, interneti pealetulek, eurole üleminek ning raamatute käibemaksu tõstmine". Kirjastus lootis vältida pankrotti saneerimise abil, lõpetades paberentsüklopeedia kirjastamise, koondades töötajaid ning lükates võlgade tasumise edasi viieks aastaks.


== Tuntud teoseid ==
Kirjastus annab välja üldentsüklopeediat "TEA entsüklopeedia". Algselt 22-köitelisena kavandatud teos pidi ilmuma aastatel 2008–2013, kuid hiljem on ilmumisperioodi korduvalt pikendatud. 2013. aasta jaanuaris jõuti alles 10. köite ilmumiseni.
Kirjastuse taskuentsüklopeediad on pälvinud tähelepanu rohkete fakti- ja trükivigade tõttu, nt "Eesti spordi taskuentsüklopeedia" ja "Eesti looduse taskuentsüklopeedia" .


== Viited ==


== Välislingid ==
TEA Kirjastuse kodulehtMeedias"TEA kirjastus nõuab Microlinkilt 50 miljonit" Eesti Päevaleht, 8. detsember 2004
"Uhke spordientsüklopeedia kubiseb vigadest" Eesti Ekspress, 16. aprill 2010
Toivo Tänavsuu: "Silva Tomingas: TEA Kirjastus pole pankrotiohus!" Eesti Ekspress, 18. august 2011
"TEA kirjastuse agoonia jätkub" Eesti Ekspress, 30. august 2012
"TEA kirjastus on palkade maksmisega hädas" Delfi, 10. november 2012
Andres Reimer: "Entsüklopeediate kirjastaja TEA ähvardab ministeeriumi kohtuga" Eesti Päevaleht, 13. veebruar 2013
Toivo Tänavsuu: "Tea Kirjastusele on rahvusentsüklopeedia kui kivi kaelas" Eesti Ekspress, 19. november 2014
"Maksuvõlas kirjastused ootavad jõuluimet" Postimees, 20. november 2015
"TEA kirjastus esitas kohtule saneerimisavalduse" Postimees, 20. jaanuar 2016