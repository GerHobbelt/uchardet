revision: 6082564
title: Nelly
url: https://et.wikipedia.org/wiki/Nelly_Furtado


---

Nelly Kim Furtado (sündinud 2. detsembril 1978) on Kanada laulja-helilooja, pillimängija ja muusikaprodutsent.
Nelly Furtado sündis Assooridelt pärit Portugali immigrantide peres. Talle pandi nimi Nõukogude võimleja Nelli Kimi järgi. 
Nelly Furtadot kasvatati Rooma katoliiklikus peres ning tema esimene esinemine oli Portugali Päeval kirikus, kus ta emaga duetti laulis. Kuigi muusik on oma usus kahelnud, väidab ta siiski, et usub jumalasse ja kümnesse käsku ning väldib seitset pattu. Ta hakkas pille mängima 9-aastaselt, õppis trombooni, ukulelet ning hiljem ka kitarri ja klaverit. 12-aastaselt hakkas ta laule kirjutama.
Furtado sai tuntuks 2000. aastal ilmunud debüütalbumiga "Whoa, Nelly!". Albumil oli läbimurdeliseks osutunud Grammy-auhinna võitnud singel "I'm like a Bird". Pärast tütar Nevise ilmaletoomist ja kesise ärieduga "Folklore" (2003) ilmumist naasis ta 2006. aastal albumiga "Loose" ja selle esikohasinglitega "Promiscuous" (esikohahitt Hot 100-s), "Maneater" (esikohahitt Euroopas, sh Suurbritannias), "Say It Right" (esikoht Hot 100-s) ja "All Good Things (Come to an End)" (esikohahitt Euroopas, sh Saksamaal ja Hollandis).
Furtado on tuntud erinevate instrumentide, helide, žanrite, keelte ja vokaalstiilide katsetamise poolest. Muusik on laiaulatusliku muusikamaitsega ja niisugune mitmekesisus tekitab huvi eri kultuurides.
2006. aastal Raadio 2 välismaa aasta hiti valimisel saavutas Furtado "All Good Things (Come To An End)" 875 häälega kolmanda koha. Eespool olid Justin Timberlake (1532 häält) ja Mika (1512). 12. veebruaril 2010 esitas ta 2010. aasta taliolümpiamängude avatseremoonial koos Bryan Adamsiga spetsiaalselt selleks loodud laulu.


== Viited ==


== Välislingid ==
Ametlik koduleht