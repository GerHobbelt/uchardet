revision: 6407624
title: Creede
url: https://et.wikipedia.org/wiki/Creede


---

Creede on linn USA-s Colorado osariigis, Minerali maakonna halduskeskus ja ainus omavalitsusüksus. Elanike arv on 2020. aasta rahvaloenduse kohaselt 257. Aastal 2010 oli elanikke 290. Creede on saanud nime 19. sajandi viimastel kümnenditel sealkandis tegutsenud kaevuri Nicholas C. Creede'i järgi.
Esimesed valged asunikud saabusid praeguse Creede'i lähedale juba enne 19. sajandi keskpaiga. 1860. aastate lõpus avastati Creede'i lähedal esimene suur hõbedamaagisoon. 1880. aastate lõpus sai Creede'ist Colorado üks viimaseid suuri hõbedakaevandamise buumilinnu. Linna hõbedakaevandusi teenindas Denver and Rio Grande Western Railroadi raudteeliin. Sajandivahetuseks elas Creede'is ligi 1000 elanikku. Creede sai linnaõigused 19. mail 1892.
1890. aastate alguses suleti osariigi Denveris paljud hasartmänguasutused, mistõttu kolisid paljud need asutused Creede'i. See tõi linnas omakorda kaasa kuritegevuse kasvu ja seal leidsid peidupaiga paljud kuulsad kurjategijad ja lindpriid, teiste seas Soapy Smith ja Robert Ford. Creede'i kuulsus jäi aga üürikeseks, sest juba 1892. aasta juunis leidis linna äripiirkonnas aset suur tulekahju. Umbes samal ajal legaliseeriti Denveris taas hasartmängurlus ja paljud ettevõtted kolisid tagasi sinna. Lisaks tabas 1893. aastal paljusid Colorado hõbedakaevanduslinnu majanduslik langus. Hõbeda hind langes ja paljud kaevandused suleti. Koos sellega hakkas elanike arv linnas vähenema.
Creede'is asub 12 meetrit pikk ja üle 270 kg kaaluv alumiiniumist kahvliskulptuur Creede Fork, mis on tuntud "Maailma suurima kahvlina". See avati 2012. aastal ning sellest on saanud kohalik vaatamisväärsus.

		
		


== Viited ==


== Välislingid ==
https://www.creede.com/city-of-creede.html