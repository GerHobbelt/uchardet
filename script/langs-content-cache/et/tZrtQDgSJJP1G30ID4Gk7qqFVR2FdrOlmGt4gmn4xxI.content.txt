revision: 6333485
title: "Marijampol\u0117"
url: https://et.wikipedia.org/wiki/Marijampol%C4%97


---

Marijampolė ( leedu ) (poola Maryampol, Mariampol, saksa Mariampol) on linn Leedu lõunaosas, Marijampolė omavalitsuse ja Marijampolė valla halduskeskus. Linn asub Šešupė jõe kaldal merepinnast 81 meetri kõrgusel, seda läbib Kazlų Rūdast Šeštokaisse viiv raudtee.
Linna territoorium jaguneb administratiivselt kolmeks vallaks. Linna kuuluvad Degučiai vald, Mokolai vald ja Nartase vald.
Linnas on viis keskharidust andvat kooli ja kuus põhikooli. Tähtsamad ettevõtted on konservivabrik, suhkruvabrik, pakendeid tootev AB Fasa. Vaatamisväärsusteks on raudteejaama hoone aastast 1926, aastal 1824 ja XIX sajandi lõpus ehitatud katoliku kirikud (aastal 2011 loodi linnas ka kolmas katoliku kihelkond ja alustati kolmanda kiriku ehitusd), luteri kirik aastast 1844 ja aastal 1901 ehitatud õigeusu kirik (kihelkonnakirik aastast 2007).


== Elanikkond ==

1897. aasta rahvaloenduse andmeil oli Marijampolė elanikest juute 48,5%, leedulasi 18,1%, venelasi 14,3% poolakaid 10,6% ja sakslasi 7,4%.2011. aasta rahvaloenduse andmetel oli Marijampolė elanikest leedulasi 97,4%, venelasi 1,02%, poolakaid 0,28%, poolakaid 0,12%, mustlaseid 0,17%, ukrainlasi 0,16% valgevenelasi 0,11%, sakslasi 0,11% ja teiste rahvaste esindajaid 0,72%.


== Ajalugu ==
Marijampolė piirkonnas elasid vanasti jatvingid. Linna territooriumil asub kaks neile kuulunud linnamäge.
Leedulased alustasid selle ala asustamist 16. sajandil. Kolonisatsioon kiirenes aastal 1655, mil Uputuse ajal ümbruskonna metsasele alale suundus arvukalt sõja eest varju otsijaid. Jonas Totoraitise andmeil rajati asula aastal 1667. Toona kandis sealne küla nime Pašesupis. Siiski on selle nimega küla mainitud ka varasemates dokumentides; esimest korda mainiti selle nimega küla aastal 1626.
Aastal 1701 kuulus sealne ala Prienai mõisale, seejärel eraldati sellest Kvietiškise mõis. Selle omanikud andsid asulale alevi staatuse. Aastal 1736 mainiti esimest korda kirjalikult asula uut nime Starapole. Liide pole asula nime lõpus tähendas linnalist asulat (kreeka k. polis).
Hiljem rajasid alevisse kloostri mariaanid. Aastal 1750 ehitasid nad alevisse ka kiriku. Nende järgi hakati alevit kutsuma Marijampolėks (nime kasutati esimest korda aastal 1756).
23. veebruaril 1792 sai Marijampolėst linn. Pärast Poola jagamist kuulus see aastail 1795–1807 Preisimaa koosseisu. Aastani 1815 kuulus see Varssavi hertsogiriigile, seejärel oli aga Venemaa koosseisus. Aastal 1831 ründasid ülestõusnud poolakate väed (kokku 3800 meest) linnas ülestõusu maha suruma tulnud kolme ja poole polgu suurust garnisoni, sealseid suurtükke ja kasakate 256-mehelist väesalka. Lahing lõppes ülestõusnute kaotusega, paljud neist uppusid või põgenesid, vene väed tapsid 300 ülestõusnut. Neist sada maeti kihelkonnakalmistule, sada aga kirikuaeda.
Leedu iseseisvumise järel rajati linna läbiv raudtee. See tõi kaasa tööstuse arengu ja linna kasvu. Teine maailmasõda laastas linna, Saksa okupatsiooniväed hukkasid Šešupė kaldal linnas elanud juudid. Pärast sõda represseeriti 500 linna elanikku.
Aastatel 1955–1989 kandis linn nime Kapsukas, leedu kommunisti Vincas Mickevičius-Kapsukase järgi. Aastal 1977 sai Marijampolėst vabariikliku alluvusega linn, millele allutati ka ümbruskonna asulad.
Linn oli 2018. aastal Leedu kultuuripealinn.

		
		
		


== Sõpruslinnad ==


== Tuntud elanikke ==

Juli Trapp – Vene keemik
Samuel Henryk Peltyn – Poola ajakirjanik
Stanisław Czyrwiński – Poola arstiteadlane
Orko Sołowiejczyk – Poola kirurg
Frida Rubiner – Saksa kommunist
Witold Teofil Staniszkis – Poola poliitik
Piotr Zubowicz – Poola jurist ja poliitik
Włodzimierz Zawadzki – Poola sõjaväelane
Stasys Šačkus – Leedu korvpallur ja kergejõustiklane
Abel Startsev – Vene kirjandusteadlane
Izis Bidermanas – Prantsuse fotograaf
Albina Simokaitytė – Leedu näitleja
Raimondas Viskanta – Leedu füüsik
Rimantas Antanas Stankevičius – Leedu kosmonaut
Algimantas Jasulaitis – Leedu kohtumeditsiini ekspert
Viktoras Muntianas – Leedu poliitik
Donatas Stakišaitis – Leedu pediaater
Gintaras Grajauskas – Leedu kirjanik ja rokkmuusik
Almantas Kalinauskas – Leedu jalgpallur
Vytautas Leškevičius – Leedu diplomaat
Darius Songaila – Leedu korvpallur
Eglė Šulčiūtė – Leedu korvpallur
Žemaitė – Leedu kirjanik
Jonas Totoraitis – Leedu ajaloolane ja vaimulik
Tomas Radzinevičius – Leedu jalgpallur
Jurgis Matulaitis – Leedu vaimulik
Algirdas Julius Greimas – leedu päritolu Prantsuse lingvist ja semiootik
Jonas Jablonskis – Leedu keeleteadlane
Vincas Kudirka – Leedu helilooja
Kazys Boruta – Leedu luuletaja
Motiejus Gustaitis – Leedu luuletaja
Vincas Mykolaitis-Putinas – Leedu luuletaja
Kazys Puida – Leedu luuletaja
Salomėja Nėris – Leedu luuletaja
Kazys Grinius – Leedu president


== Vaata ka ==
FK Sūduva


== Viited ==


== Välislingid ==

Linn portaalis vietoves.Lt
Marijampolė veebileht (leedu ja inglise keeles)