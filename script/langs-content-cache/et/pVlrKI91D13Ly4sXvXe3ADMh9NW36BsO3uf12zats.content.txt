revision: 6146686
title: Centrs (Daugavpils)
url: https://et.wikipedia.org/wiki/Centrs_(Daugavpils)


---

Centrs (vene keeles Центр) on Läti linna Daugavpilsi osa. Asub Daugava jõe põhjakaldal, Gajoksist läänes ja Esplanādest idas
Centrs (Kesklinn) kandis kunagi nime Jaunā Forštate ehk uus eeslinn. Üleujutuste all kannatanud agul hakkas arenema vahemikus 1810–1826 seoses ajaloolise linnasüdame lammutamisega Daugavpilsi kindluse ehitamisel. Aastail 1833–1841 püstitati üleujutuste tõkkeks tamm (praegu asub sellel 18. novembra iela). Linnaosa arengut soodustas ka Riia–Viciebski–Orjoli raudtee rajamine, sest selle liini raudteejaam rajati just Centrsi aladele.

Aastal 1848 valmis Aheldatud Püha Peetruse katoliku kirik. Aastal 1850 valmis sünagoog (renoveeriti aastal 2005). Aastal 1882 rajas toonane linnapea Pavel Dubrovin 3 hektari suuruse pargi, mis kannab tänapäeval tema nime. Aastal 2004 pühitseti sealne õigeusu kabel.

		
Centrsis asuvad mitmed koolid, linnaosa läbivad kaks trammiliini. Centrsis asub Daugavpilsi Ülikooli vana hoonetekorpus. Linnaosa hoonete seas on nii juugendi kui ka ampiiri kauneid näiteid. Linnaosas asub Daugavpilsi raekoda, seda ehivad mitmed skulptuurid. Linnaosas paiknevad Daugavpilsi raudteejaam ja autobussijaam.

		


== Viited ==