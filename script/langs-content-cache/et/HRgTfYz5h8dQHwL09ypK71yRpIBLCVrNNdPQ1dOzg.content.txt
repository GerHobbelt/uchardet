revision: 6405084
title: Glass
url: https://et.wikipedia.org/wiki/Cody_Glass


---

Cody Glass (sündinud 1. aprilll 1999 Winnipegis) on Kanada jäähokimängija, kes mängib keskründajana NHL-i klubis Nashville Predators.
Aastatel 2015–2019 mängis Glass Western Hockey League'i klubis Portland Winterhawks. Aastatel 2017–2019 valiti Glass kolmel hooajal järjest WHL-i sümboolsesse koosseisu. 2018. aastal pälvis ta WHL-i kõige spordimehelikumale mängijale antava Brad Hornung Trophy.
2017. aastal valis Vegas Golden Knights ta NHL-i draft '​is kuuenda valikuna. Glass oli Vegas Golden Knightsi üldse läbi aegade esimene draft '​i valik. Hooaja 2018/19 lõpus debüteeris Glass American Hockey League'is (AHL) Golden Knightsi tütarklubis Chicago Wolves. Wolvesiga jõudis ta sel hooajal AHL-i väljalangemismängudes finaali, kus kaotati Charlotte Checkersile mängudega 1:4. NHL-is debüteeris Glass uue hooaja avamängus 2. oktoobril 2019 San Jose Sharksi vastu ja lõi selles mängus ka värava. Hooajal 2019/20 sai Glass NHL-is 39 mänguga kirja viis väravat ja seitse väravasöötu.
2021. aasta juulis kaubeldi Glass Vegas Golden Knightsist Nashville Predatorsi. Hooajal 2021/22 mängis Glass põhiliselt Predatorsi tütarklubis Milwaukee Admirals AHL-is. Hooajal 2022/23 tegi Glass seni oma resultatiivseima hooaja NHL-is, kui lõi Predatorsi meeskonnas 14 väravat ja andis 21 väravasöötu.
Kanada jäähokikoondise koosseisus osaleb Glass 2023. aasta maailmameistrivõistlustel.


== Viited ==


== Välislingid ==
Cody Glass NHL.com lehel
Cody Glass hockeydb.com lehel