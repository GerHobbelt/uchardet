revision: 6336679
title: NASDAQ
url: https://et.wikipedia.org/wiki/NASDAQ


---

NASDAQ (lühend ingliskeelsest nimest National Association of Securities Dealers Automated Quotations) on Ameerika Ühendriikide väärtpaberibörs, mis tegutseb New Yorgis. Tegemist on börsil noteeritud ettevõtete turumahult maailma suuruselt teise börsiga. Suurem on vaid New Yorgi väärtpaberibörs. 
Börsil saab kaubelda seal noteeritud aktsiate, võlakirjade, fondide, investeerimisfondide, futuuride, optsioonide ja krüptorahadega. Turu ametlik kauplemisvaluuta on USA dollar. Börsi omanik ja operaator on Nasdaq, Inc. Nasdaq on olnud atraktiivne eeskätt tehnoloogia- ja muude kasvule suunatud ettevõtete hulgas. Võrreldes teiste börsidega USA-s, ei toimu Nasdaqi börsil füüsilist kauplemist. Kõik tehingud tehakse elektroonselt. Kaubelda saab näiteks selliste maailmakuulsate ettevõtete aktsiatega nagu Apple, Amazon, Microsoft, Facebook, Starbucks, Tesla ja Intel.


== Ajalugu ==
Börsi asutas 1971. aastal USA üleriigiline väärtpaberimaaklerite ühing (National Association of Securities Dealers, NASD). Tegemist oli esimese täielikult elektroonse börsiga maailmas.
1991. aastal hakkas NASDAQ esimese börsina maailmas müüma oma börsihaldustehnoloogiat teistele börsidele.
1996. aastal lõi NASDAQ esimese börsina maailmas veebilehe, mis kajastas börsiteavet.
2007. aastal omandas Nasdaq Inc. OMX Groupi, mis oli juhtiv börsioperaator Põhjamaades. Nasdaq Inc. opereerib praegu lisaks NASDAQ-i börsile ka Stockholmi, Kopenhaageni, Helsingi ja Nasdaq Balti börsi.
2012. aastal hakkas NASDAQ esimese börsina maailmas talletama oma andmebaase pilves.


== Börsi suurus ==
Seisuga 29. jaanuar 2021 on börsil noteeritud 4182 ettevõtte aktsiad.
Seisuga 2. jaanuar 2021 on börsil noteeritud ettevõtete väärtus kokku ehk turuosa 18,01 triljonit dollarit (14,84 triljonit eurot).


== NASDAQ-i indeksid ==
NASDAQ-il ei ole noteeritud ainult kõrgtehnoloogilised ettevõtted, seega on tekkinud terve börsiindeksite süsteem, millest igaüks peegeldab olukorda vastavas majandussektoris. Praegu on selliseid indekseid kolmteist, mis põhinevad NASDAQ-i elektroonilises süsteemis kaubeldavate väärtpaberite noteeringutel.


=== Nasdaq Composite ===
Nasdaq Composite'i indeks hõlmab kõigi NASDAQ-i börsil noteeritud ettevõtete aktsiaid (kokku üle 5000). Turuväärtus arvutatakse järgmiselt: ettevõtte aktsiate koguarv korrutatakse ühe aktsia hetke turuväärtusega.


=== Nasdaq-100 ===
Nasdaq-100 sisaldab 100 kapitalisatsioonilt suurimat ettevõtet, kelle aktsiatega kaubeldakse NASDAQ-i börsil. Indeks ei hõlma finantssektori ettevõtteid. 2021. aasta seisuga on 57% Nasdaq-100-st tehnoloogiaettevõtted. NASDAQ-i börsil kordab QQQ märgi all olev fond suure täpsusega Nasdaq-100 dünaamikat.


=== Muud NASDAQ-i indeksid ===
NASDAQ Bank Index – pangandussektori ettevõtetele
NASDAQ Biotechnology Index – meditsiini- ja farmaatsiaettevõtetele
NASDAQ Computer Index – arvutite tarkvara ja riistvara arendavatele ettevõtetele
NASDAQ Financial Index – finantssektori ettevõtetele, välja arvatud pangad ja kindlustusettevõtted
NASDAQ Industrial Index – tööstusettevõtetele
NASDAQ Insurance Index – kindlustusettevõtetele
NASDAQ Telecommunications Index – telekommunikatsiooniettevõtetele


== Vaata ka ==
Nasdaq Nordic
Nasdaq Balti
Nasdaq Inc.


== Viited ==


== Välislingid ==
NASDAQ Stock Market