revision: 6065977
title: Johann Georg Pinsel
url: https://et.wikipedia.org/wiki/Johann_Georg_Pinsel


---

Johann Georg Pinsel, ka Johann Georg Pinzel (poola keeles Johann Georg / Jan Jerzy Pinsel, ukraina keeles Йоган Ґеорґ Пінзель; sündinud u 1715–1725, surnud 1761 või 1762. aasta algul) oli idapoolses Galiitsias (Rzeczpospolita aladel, nüüd Ukrainas) tegutsenud hilisbaroki skulptor ja puunikerdaja.
Lvivis tegutseb endises klarisside kirikus alates 1996. aastast Pinseli muuseum, mis on Lvivi Kunstigalerii üks haru ja kus on eksponeeritud Pinseli skulptuurid. 2012. aastal toimus suur Pinseli teoste näitus Pariisis Louvre'is.


== Eluloolist ==
Teadaolevad eluloolised detailid temast on harvad ja alles hiljaaegu päevavalgele tulnud. Kunstiajaloolises kirjanduses hakati teda käsitlema alles 1923. aastal monograafias Lvivi dominiiklaste kiriku ja kloostri kohta. Tema eesnimed ja katkendlikuks jäänud info tema päritolu ja sünni- ja surmaaja kohta avastati 1993. aastal Butšatši roomakatoliku koguduse dokumentidest.
Pinsel tuli Poolasse millalgi 1750. aastatel ja teda on peetud sünnilt sakslaseks. Ta asus elama Butšatši ja sai Mikołaj Potocki õuekunstnikuks. 13. mail 1751 ta abiellus Jan Kieyti lese Marianna Elżbietaga (née Majewska), neil oli kaks poega. Ta töötas koos arhitekt Bernard Meretyniga.


== Looming ==
Johann Pinseli teosed on:

Butšatši raekoja skulptuurid ja reljeefkaunistused (1750ndad)
Lvivi Trinitaaride kiriku ehitusplastika (1756–1757)
Lvivi Püha Georgi kiriku ehitusplastika (1759–1761) – ainus teos, mis on säilinud algsel kohal ja algses seisukorras puutumatult
Monastõrõska katoliku kiriku sisustus (1761) (hävinud, säilinud fragmentidena)
Gorodenka katoliku kiriku sisustus (1752–1755) (hävinud, säilinud fragmentidena)
Godovitsja katoliku kiriku sisustus (1757–1758)
Budanivi kihelkonnakiriku skulptuurid.


== Pildid ==

		
		
		
		
		


== Viited ==


== Välislingid ==
Jan K. Ostrowski. "A great baroque master on the outskirts of Latin Europe. Johann Georg Pinsel and the high altar of the church at Hodowica" (PDF). – Artibus et Historiae. (2000) 21 (42): 197–198. doi:10.2307/1483629. JSTOR 1483629
Video: Johann Georg Pinsel – The Forgotten Master