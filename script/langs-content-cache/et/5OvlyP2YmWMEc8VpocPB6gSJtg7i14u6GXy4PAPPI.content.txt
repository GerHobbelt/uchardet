revision: 6343575
title: Eesti Akadeemiline Orientaalselts
url: https://et.wikipedia.org/wiki/Eesti_Akadeemiline_Orientaalselts


---

Eesti Akadeemiline Orientaalselts (lühend EAO) ühendab Idamaade uurijaid ja orientaliste-loovisikuid. Seltsi eesmärgiks on Idamaade kultuuride tutvustamine ja vahendamine Eestis ning orientalistikaalase teadustöö arendamine ja koordineerimine Eestis.
Eesti Akadeemiline Orientaalselts loodi 1935. aastal Tartu ülikooli juures. Selle asutasid õigusteadlane Leo Leesment, teoloog Uku Masing, keeleteadlased Pent Nurmekund ja Villem Ernits jt. eesmärgiga avada Tartu Ülikoolis orientalistika eriala. Selts suleti 1940. aastal Nõukogude okupatsioonivõimude poolt.
EAO taastati 1988. aasta veebruaris Linnart Mälli eestvõtmisel. Seltsi esimeseks presidendiks valiti Linnart Mäll, kes jäi sellele positsioonile kuni 2001. aastani, mil ta valiti aupresidendiks. Presidendi ametis vahetas Mälli välja Tarmo Kulmar, kes aastal 2011 valiti aupresidendiks. 2011. aastast on EAO president Märt Läänemets.
Koostöös Tartu Ülikooli orientalistikakeskusega korraldatakse igal aastal teaduskonverentsi Orientalistikapäevad ning antakse välja Eesti Akadeemilise Orientaalseltsi aastaraamatut. Koostöös Saksamaa Religiooniloo Seltsiga (Deutsche Religionsgeschichtliche Studiengesellschaft) korraldatakse Tartus mõneaastaste vahedega rahvusvahelist ühiskonverentsi. Orientaalselts teeb koostööd ja korraldab ühiseid teaduslikke ja populaarteaduslikke üritusi Eesti Akadeemilise Teoloogia Seltsi, Eesti Assürioloogia Seltsi ja Eesti Akadeemilise Usundiloo Seltsiga.
27. aprilli 2012 seisuga on EAO-l 66 liiget.


== Eesti Akadeemilise Orientaalseltsi auliikmed ==
Friedrich Lustig (1912–1989)
Pent Nurmekund (1906–1996)
Eha Masing (1913–1998)
Boris Kabur (1917–2002)
Lev Menšikov (1926–2005)
Haljand Udam (1936–2005)
Aleksander Pjatigorski (1929–2009)
Linnart Mäll (1938–2010)
Andres Ehin (1940–2011)
Ülo Sirk (1935–2011)
Vladilen Burov
Vladimir Erman
Isidor Levin (1919–2018)
Jaan Puhvel
Märt Tänava
Arvo Valton
Ülle Udam


== Vaata ka ==
Eesti Akadeemilise Orientaalseltsi aastaraamat


== Välislingid ==
Eesti Akadeemiline Orientaalselts