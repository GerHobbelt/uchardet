revision: 5849344
title: Evaristus
url: https://et.wikipedia.org/wiki/Evaristus


---

Evaristus (kreeka keeles Ευάριστος, tähendab "hästi meeldiv") oli viies paavst.
Kuna tema valitsemisaja kohta pole säilinud ühtki tolleaegset allikat, siis annavad varasemad allikad tema valitsemisaja pikkuse kohta erinevaid andmeid. Eusebios väidab, et Evaristus oli ametis 8 või 9 aastat, "Liber Pontificalise" järgi aga 13 aastat 6 kuud ja 2 päeva, see-eest "Liberiuse kataloog", kus teda nimetatakse Aristuseks, annab tema valitsemise kestuseks 13 aastat ja 10 kuud. Varasemate andmete erinevuse tõttu tunnustatakse tänapäeval Eusebiose antud lühimat valitsemisaega, seega 8 aastat. "Liber Pontificalise" järgi sai Evaristus ametisse aastal 112, kuid samas allikas on segadus Anacletus Iga, kelle valitsemisaeg on peale Clemens I-t.
"Liber Pontificalise" järgi oli Evaristus kreeklane, kuid tema isa nimi oli Juuda, kes oli Petlemmast pärit juut. Evaristus võis ise pärineda Antiookiast.
"Liber Pontificalise" järgi jagas Evaristus Rooma kogudused presbüterite vahel ja kohustas piiskopi saatjaskonnas osalema 7 diakonit. Talle omistatakse ka esimeste kardinalide määramine. Ta olevat sätestanud kirikute sissepühitsemise reeglid piiskoppide poolt. Liber Pontificalise järgi ordineeris Evaristus oma ametiajal 5 piiskoppi, 6 preestrit ja 2 diakonit.
Traditsioon tunnustab ka tema märtrisurma ja matmist apostel Peetruse lähedale. Kuigi kirikuloos on teada 2 kirja ja 2 dekreeti, mis omistatakse Evaristusele, peetakse neid siiski apokrüüfilisteks.
Evaristust austatakse katoliku kirikus ja õigeusu kirikus märtri ja pühakuna, tema mälestuspäev on 26. oktoober.


== Kirjandus ==
J. N. D. Kelly: The Oxford Dictionary of Popes. 1996.
Liber Pontificalis.


== Välislingid ==
Artikkel Evaristusest. (inglise keeles)
Evaristuse kirjad.