revision: 5220138
title: Ellie Goulding
url: https://et.wikipedia.org/wiki/Ellie_Goulding


---

Ellie Goulding (õieti Elena Jane Goulding; sündinud 30. detsembril 1986 Herefordis Herefordshire'is Inglismaal) on inglise laulja, laulukirjutaja ja multiinstrumentalist.
Ta debüütalbum "Lights" avaldati 2010. aasta veebruaris, tõusis albumimüügi edetabelis esikohale ja seda osteti Suurbritannias üle 850 tuhande eksemplari. Novembris albumist välja antud uusväljaande "Bright Lights" esimese singlina anti välja kaver Elton Johni laulust "Your Song". See tõusis detsembris singlimüügiedetabelis teisele kohale ning 29. aprillil esitas ta seda ka prints Williami ja Catherine Middletoni pulmas. Albumi nimilugu "Lights" jõudis Briti singlimüügiedetabelis samuti teisele kohale ning see sai kolmekordseks plaatinaplaadiks.
Gouldingi teine album "Halcyon" avaldati 2012. aasta oktoobris. Album debüteeris albumiedetabelis 2. kohaga ning jõudis lõpuks esikohale 65 nädalat hiljem. Albumile eelnenud singel "Anything Could Happen" jõudis singlimüügiedetabelis 5. kohale ning albumi nimilaul "Halcyon" teisele kohale. 2013. aasta augustis anti välja ka uusi lugusid sisaldav album "Halcyon Days". Uutest lauludest "Burn" sai Gouldingi esimene Briti singlimüügiedetabeli esikohale jõudnud laul. 2013. aasta lõpuks oli üle maailma müüdud tema albumeid 4 miljonit ja singleid 15 miljonit eksemplari. 
2015. aastal jõudis Briti singlimüügiedetabelis esikohale ja püsis seal neli nädalat tema laul "Love Me like You Do" filmist "Fifty Shades of Grey" ("50 halli varjundit"). Laulust sai ühe nädala jooksul enim striimitud laul Suurbritannias (2,58 miljonit korda) ja maailmas (15,5 miljonit korda). Selle laulu eest pälvis ta ka oma esimese Grammy auhinna.
2014. ja 2017. aastal esines ta Positivusel.


== Albumid ==
"Lights" (2010)
"Bright Lights" (2010, eelmise albumi uusväljalase)
"Halcyon" (2012)
"Halcyon Days" (2013, eelmise albumi uusväljalase)
"Delirium" (2015)


== Välislingid ==
Ametlik koduleht