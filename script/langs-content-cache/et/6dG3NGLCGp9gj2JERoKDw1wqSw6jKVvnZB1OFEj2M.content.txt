revision: 6416581
title: "Luka Modri\u0107"
url: https://et.wikipedia.org/wiki/Luka_Modri%C4%87


---

Luka Modrić (sündinud 9. septembril 1985 Zadaris) on Horvaatia jalgpallikoondise poolkaitsja, kes mängib La Liga klubis Real Madrid.
Modrić alustas oma jalgpallurikarjääri 2002, kui sai lepingu Zagrebi Dinamoga. Esimesel hooajal mängis Modrić noortemeeskonnas, teisel laenas Dinamo teda teistele klubidele, sealhulgas välismaale. Kuni 2008 osales Modrić Dinamo täiskasvanute meeskonnas 112 kohtumises ja lõi neis 31 väravat. Ta sai selles klubis mängides kaks meistritiilit ja ühe karikavõidu.
Aastatel 2008–2012 mängis Modrić Tottenham Hotspuris. 2011. aastal valiti ta Tottenham Hotspuri aasta mängijaks.
Ta on kaheksal korral (aastatel 2007, 2008, 2011, 2014, 2016, 2017, 2018, 2019) valitud Horvaatia aasta jalgpalluriks.


== Koondisekarjäär ==
Modrić osales Horvaatia U15 koondises (2 mängu, 0 väravat), U17 koondises (2 mängu, 0 väravat), U18 koondises (7 mängu, 0 väravat), U19 koondises (11 mängu, 1 värav) ja U21 koondises (15 mängu, 2 väravat).
Horvaatia jalgpallikoondises debüteeris Modrić 1. märtsil 2006 sõprusmängus Argentina jalgpallikoondise vastu, mille Horvaatia võitis 3:2. Esimese värava Horvaatia kasuks lõi ta 16. augustil 2006 Livornos sõprusmängus Itaalia jalgpallikoondise vastu, mille Horvaatia võitis 2:0 ja Modrić lõi tagumise värava. 13. märtsi 2011 seisuga on ta mänginud koondises 49 mängu ja löönud 8 väravat. Kõik väravad on ta löönud eri mängudes. Andorra jalgpallikoondise vastu on ta löönud 2 väravat. Kõik mängud, kus Modrić on värava löönud, on Horvaatia võitnud, välja arvatud 2010. aasta MM-valikmäng Ukraina jalgpallikoondise vastu, mis lõppes 2:2. Seitse väravat on ta löönud kodusel Maksimiri staadionil.
Ta oli Horvaatia koondises ka 2006. aasta maailmameistrivõistlustel Saksamaal. Avakohtumises kaotas Horvaatia 0:1 Brasiilia jalgpallikoondisele (Modrić ei mänginud), siis viigistas 0:0 Jaapani jalgpallikoondisega (Modrić sekkus vahetusest 78. minutil). Viimases alagrupimängus Austraalia jalgpallikoondise vastu vajas Horvaatia võitu. Modrić vahetati platsile 74. minutil seisul 2:1, kuid mäng lõppes 2:2 viigiga, Horvaatia jäi alagrupis kolmandaks, edestades üksnes Jaapanit, ja langes välja.
2008. aasta Euroopa meistrivõistlustel Austrias esimeses mängus Austria jalgpallikoondise vastu lõi ta penaltist 4. minutil Horvaatia meeskonna võiduvärava. Ta mängis kogu kohtumise nagu ka järgmises mängus Saksamaa jalgpallikoondise vastu, mille Horvaatia võitis 2:1. Üleminutitel sai Modrić kollase kaardi, kuid valiti kohtumise parimaks mängijaks. Sellega oli Horvaatia alagrupi võitnud ja viimases alagrupimängus Poola jalgpallikoondise vastu anti Modrićile puhkust. Veerandfinaalis Türgi jalgpallikoondise vastu mängis Modrić jälle terve kohtumise. Normaalajal väravaid ei löödud. 119. minutil andis Modrić resultatiivse söödu, mille Ivan Klasnić väravaks lõi, kuid üleminutitel suutis Türgi viigistada ja järgnes penaltiseeria. Modrić lõi kohe esimese löögi väravast mööda, kokku realiseeris Horvaatia 4 penaltist vaid 1 ja Türgi võitis 3:1. Modrić valiti ainsa horvaadina turniiri sümboolsesse koondisse. Varem oli EM-i sümboolsesse koondisse horvaatidest valitud üksnes Davor Šuker.
2010. aasta MM-valikturniiril lõi Modrić 3 väravat, jagades sellega oma meeskonna kõige resultatiivsema mängija tiitlit, kuid alagrupi võitis Inglismaa jalgpallikoondis Ukraina ees. Horvaatia jäi kolmandaks ega pääsenud MM-ile.
2012. aasta EM-valikturniiri lõpetas Horvaatia alagrupi teisena Kreeka jalgpallikoondise järel ja pääses play-offi.
2018. aasta maailmameistrivõistlustel valiti ta turniiri parimaks mängijaks. Ta lõi turniiril kaks väravat: esimeses alagrupimängus Nigeeria vastu ja teises alagrupimängus Argentina vastu.
Ta on esindanud Horvaatiat veel ka 2014. aasta maailmameistrivõistlustel ja 2016. aasta Euroopa meistrivõistlustel.


== Saavutused ==
Zagrebi DinamoHorvaatia meister: 2006, 2007
Horvaatia karika võit: 2007
Horvaatia superkarika võit: 2006Madridi RealLa Liga: 2016–17, 2019–20
UEFA Meistrite Liiga: 2013–14, 2015–16, 2016–17, 2017–18
Euroopa superkarikas: 2014, 2016, 2017
Maailma klubide karikas: 2014, 2016, 2017, 2018
Copa del Rey: 2013–14
Supercopa de España: 2012


== Isiklikku ==
Luka Modrić on 172 cm pikk ja kaalub 65 kg.


== Välislingid ==
Ametlik koduleht
Profiil Madridi Reali kodulehel
Luka Modrić Soccerbase'i lehel