revision: 6133672
title: "Meelis H\xE4rms"
url: https://et.wikipedia.org/wiki/Meelis_H%C3%A4rms


---

Meelis Härms (sündinud 13. jaanuaril 1971 Tallinnas) on Harku valla ettevõtja, vallavolikogu liige ja kodanikuaktivist.
Elab alates 2002. aastast Tabasalus.


== Haridus ==
Meelis Härms õppis Tallinna 7. Keskkoolis. Seejärel õppis Tallinna Pedagoogilises Instituudis inglise filoloogiat ning töötas lühikest aega inglise keele õpetajana.Ta on lõpetanud Estonian Business Schooli ettevõtluse ja ärijuhtimise eriala cum laude lõputööga "Esindamisteooria konfliktid: Eesti ettevõtete tegevjuhtide riskitõrjuvuse uuring". 
Meelis Härms on läbinud Estonian Business Schooli Executive MBA programmi, mille eesmärk on valmistada juhte ette edukaks tegutsemiseks rahvusvahelises majandusruumis. Tema lõputöö teema oli "Sisetehingu erand: Eesti kohalike omavalitsuste äriühingute praktikate ja tulevikuplaanide uuring". 


== Tegevus ettevõtjana ==
Pärast Eesti taasiseseisvumist on Meelis Härms olnud ettevõtja mitmes valdkonnas, panustades ettevõtetesse ka finants- ja tegevjuhina. Alates 1998. aastast tegutses ta konsultatsiooniäris ning pakkus peamiselt Eestis tegutsevatele välismaalastest ettevõtjatele äri- ja juhtimisalast nõustamist ning ettevõtete haldamise teenuseid.Alates 2014 augustist on Meelis Härms juhataja infrastruktuuriettevõttes Strantum OÜ, mis tegeleb lisaks soojusetootmisele ja elanike veega varustamisele ka hoonete haldamise, avaliku ruumi heakorra ja muru niitmisega.


== Tegevus poliitikuna ==
Meelis Härms on Isamaa ja Res Publica Liidu liige alates 27. oktoobrist 2009. Harku vallavolikogusse valiti Meelis Härms esimest korda 2009. aastal, kui ta kandideeris Isamaa ja Res Publica Liidu nimekirjas ja kogus 126 häält. Samal aastal valiti ta Harku valla majanduskomisjoni esimeheks. 2013. aasta valimistel kogus ta 138 häält.


== Tegevus kodanikuaktivistina ==
Meelis Härms oli aastatel 1997–2001 Eesti Uisuliidu juhatuse liige. 
Ta on Tabasalu Seltsi asutaja ja juhatuse liige, aga ka juhatuse liige mittetulundusühingutes Ettevõtluse Selts, Majanduse Arendamise Selts, Spordiklubi Nord (Tallinna üks suuremaid spordiklubisid). 
Lisaks on Meelis Härms Harku valla hariduse, kultuuri ja spordi sihtasutuse nõukogu esimees.


== Isiklikku ==
Meelis Härms on abielus Kristiina Härmsiga, neil on kaks last. Tema hobideks on reisimine, poliitika, kirjandus, lumelauasport, reketimängud (racketloni alad) ja võitluskunstid.Meelis Härmsi isa Jaan Härms on olnud lauatennisist, treener ja sporditegelane ning vanaisa Eugen Härms oli jalgpallur ja jalgpallikohtunik. Noorem vend Jaan Härms on Saku Õlletehase juht.


== Viited ==