revision: 5849222
title: Anterus
url: https://et.wikipedia.org/wiki/Anterus


---

Anterus (kreeka keeles Anteros) oli paavst 235–236. Ta oli 19. paavst. "Liber Pontificalise" järgi oli ta ametis peale Urbanus I ja enne Pontianust, saades ametisse aastal 237 ja olles põhiteksti järgi ametis 12 aastat, 1 kuu ja 12 päeva, sama teose ääremärkuse alusel aga 1 kuu.
Anterus oli "Liber Pontificalise" järgi pärit Kreekast ja oli Romuluse poeg.
Anterus valiti Rooma piiskopiks (paavstiks) 21. novembril 235. Ta oli esimene paavst, kes valitses alla 100 päeva. Tema valitsemisaeg langes Rooma keisri Maximinus Traaklase kristlaste tagakiusamise perioodi. Anterus ordineeris "Liber Pontificalise" järgi Fondi piiskopi ja lasi notaritel koguda andmeid märtrite ja pühakute kohta.
Pseudo-Isidorus omistab Anterusele kirja, kuid selle autorsus on vaieldav ja see koostati arvatavasti tunduvalt hilisemal ajal.
Anterus suri 3. jaanuaril 236 Roomas. Ta oli esimene paavst, kes maeti San Callisto katakombides asuvasse paavstide krüpti.
Anterust austatakse katoliku kirikus ja õigeusu kirikus märtri ja pühakuna. Tema mälestuspäev on katoliku kirikus 3. jaanuar ja õigeusu kirikus 5. august.


== Kirjandus ==
Pier Giacinto Gallizia: "Vita di S. Antero papa, e martire, protettore di Giaveno". Torino, 1724.
J. N. D. Kelly: "The Oxford Dictionary of Popes". 1996.
"Liber Pontificalis".


== Välislingid ==
Artikkel Anterusest. (inglise keeles)
Anteruse kiri. (inglise keeles)
Anteruse kiri.