revision: 6400303
title: "R\xE4ppar"
url: https://et.wikipedia.org/wiki/R%C3%A4pp


---

Räpp või räppimine on keerukaid rütme ja erinevaid riimivorme sisaldav laulev rääkimine, mis on üks osa hiphopkultuurist.


== Rütm ==
Räpi esituse puhul on oluline selle riimide, intonatsiooni ja kiiruse isikupärane kasutus (inglise keeles flow).


== Biit ==

Räpitakse sageli mõne instrumendi abil etteantud rütmi järgi ehk biidi (beat) peale. Enamasti teevad räpile tausta DJ-d (disc jockey), kes mängivad mitut plaadimängijat kasutades mitmekesiseid rütme, kasutatakse rütmisüntesaatoreid, aga ka naturaalseid pille. Rütmitausta võib teha ka suuga, seda nimetatakse biitboksiks (beatbox).


== Teemad ==
Räpp on traditsiooniliselt seotud linnaelu olmeliste ja igapäevaste külgedega, sageli vastuolude ja probleemidega subkultuurides ja nende kokkupuudetega muu maailmaga, aga ka selliste inimlikult tähendusrikaste teemadega nagu suhted, karjäär, seksuaalsus, perekond, sõbrad jne.
Kriminaalset kontingenti ja selle tegemisi fetišeerivalt kirjeldav räpp on gangsta rap, mida seostati selle algusaastatel eelkõige mustanahaliste jõukudega Ameerika Ühendriikide linnades. Paljud räppijad suhtuvad tänapäeval sellisesse temaatikasse irooniliselt.


== Vabastiil ==
Vabastiil on räppimine improviseerides – ilma sõnalist osa varem ette valmistamata.


== Võistlusräpp ==
Räpi juurde kuulub ka mõõduvõtmine räppijate vahel. Võitluse käigus räpivad kaks võistlejat kordamööda teatud kindla aja jooksul (nt ühe või enama minuti), pöördudes oma räpiga teineteise poole. Sageli esitatakse vastasele väljakutsuvaid žeste, halvustatakse, parodeeritakse või hoopis tunnustatakse vastase esitust. Võistlejaid hindab publik või žürii. Korraldatakse turniire.


== Koosräpp ==
Sageli räpitakse koos. Levinud on räppimine järgemööda stroofide kaupa, kuid räpitakse ka samal ajal, näiteks räppides koos refrääne või toetades juhträppija esitust mõne fraasi rõhutamisega vms.


== Räpp Eestis ==
Esimeseks räppimist sisaldavaks ja helikandjal avaldatud looks peetakse ansambli Monitor lugu "Sind ainult kaupluses näen". Räppmuusika tunnustamine Eestis suurema avalikkuse poolt sai alguse Chalice'i (Jarek Kasar) esimese plaadiga "Ühendatud inimesed" aastal 2003, kuigi 1990. aastate lõpus oli põrandaalune räpiliikumine täiesti olemas, toimusid kontserdid jne.


== Vaata ka ==
Hiphop
Eesti räpialbumid
Luule
Retsitatiiv
MC Battle


== Välislingid ==
Alicia Keys: USA valitsus leiutas gangstarapi mustanahaliste tapmiseks
Eesti räpimaastikul toimuvat kajastav Facebooki leht
Eesti räpimaastikul toimuvat käsitlev Facebooki grupp