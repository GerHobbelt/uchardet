revision: 6429773
title: "Ameerika j\xE4nes"
url: https://et.wikipedia.org/wiki/J%C3%A4nes


---

Jänes (Lepus) on jäneseliste seltsi jäneslaste sugukonda kuuluv perekond.
"Loomade elu" järgi on jänese perekond pärisjäneslaste  alamsugukonna ainus perekond. Sellesse kuulub 15 liiki, mis asustavad eeskätt parasvöötme avamaastikke ja metsi. Üksikud liigid elavad kõrbetest kuni tundrani, kaasa arvatud Gröönimaal ja Taimõri järve ääres. Kõige mitmekesisemad on nad Põhja-Ameerikas, seevastu Lõuna-Ameerikas puuduvad. Austraalias ja paljudel saartel on nad aklimatiseeritud.Eestis elutsevad 2 jäneste liigist hall- ja valgejänes. Mõlemad toituvad suvel rohttaimedest, talvel söövad puude ja põõsaste oksi, koort ja võrseid, rikkudes nii ka viljapuid. Nad ise on mitme kiskja põhiliseks toiduks.
Karvastik on enamikul jänestel pruunikashall. Talvel muutuvad paljud jänesed heledamaks, valgejänes ja ameerika jänes valgeks (ainult kõrvaotsad jäävad mustaks). Jänesed tegutsevad peamiselt öösel, meeltest on kõige paremini arenenud haistmine ja kuulmine. Nad on üsna paiksed, kuid tundras ja Gröönimaal elavad rändloomad. Heade varjetingimuste korral nad ei põgene, vaid peituvad.
Jänesed poegivad kaks-kolm korda aastas. Pojad on juba sündides hästi arenenud, ema käib neid ainult imetamas. Emasloom imetab mitte ainult oma, vaid ka võõraid poegi, kui neid leidma juhtub.
Mõni jäneseliik on tähtis karusnaha poolest. Kõik Põhja-Ameerikas elavad liigid on jahiloomad. Nad võivad levitada inimeselegi ohtlikke haigusi, näiteks tulareemiat, samuti kanda puuke, kellelt omakorda haigusi saada võib.


== Liigid ==
Lepus americanus – ameerika jänes
Lepus barchyurus – mandžuuria jänes
Lepus capensis – kapi jänes
Lepus castroviejoi – kantaabria jänes
Lepus corsicanus – korsika jänes
Lepus europaeus – halljänes
Lepus granatensis – ibeeria jänes
Lepus timidus – valgejänes
Lepus tolai – tolai jänes


== Kultuur ==
Ühistranspordis sõidu eest maksmata sõitjaid nimetatakse jänesteks.
24. detsembril 2000 avati Pihkva oblastis Mihhailovskojes mälestusmärk jänesele. Nimelt ajendas jänes Aleksandr Puškinit mitte sõitma Peterburi osalema dekabristide ülestõusus 1825. aasta detsembris. Ülestõus suruti maha, selle 5 osalejat hukati ning üle saja saadeti sunnitööle või Siberisse asumisele.


== Vaata ka ==
küülik


== Viited ==


== Välislingid ==
[Soomes pidas jänes varestega lahingut]