revision: 6348282
title: Cristiano Ronaldo
url: https://et.wikipedia.org/wiki/Cristiano_Ronaldo


---

Cristiano Ronaldo dos Santos Aveiro (sündinud 5. veebruaril 1985 Funchalis Madeiral) on portugali jalgpallur.
Aastal 2003–2009 mängis ta Inglismaa Premier League'i klubis Manchester United, 2009–2018 Hispaania kõrgliigaklubis Madridi Real, 2018–2021 Itaalia kõrgliigaklubis Torino Juventus ning seejärel poolteist aastat taas Manchester Unitedis. 2022. aasta lõpus jõuti kokkuleppele tema üleminekus Saudi Araabia kõrgliigaklubisse Al Nassr.
Alates 2003. aastast on Ronaldo mänginud Portugali jalgpallikoondisse. Teda peetakse üheks maailma parimaks jalgpalluriks.
Ta on peamiselt vasak ääreründaja, kuid on mänginud ka teistel ründavatel positsioonidel. 
2016. aastal anti tema nimi Madeira rahvusvahelisele lennujaamale.


== Klubid ==
Manchester United ostis Ronaldo 2003. aastal Lissaboni Sportingult 12,24 miljoni Suurbritannia naela eest. Ronaldost sai klubi esimene portugali mängija. 26. juunil 2009 teatas Madridi Real, et Ronaldo liitub klubiga 1. juulil ning ületuleku maksumus oli 80 miljonit naela (94 miljonit eurot). Ronaldo sõlmis Madridi Realiga kuueaastase lepingu.
Ronaldo lõi oma esimese liigavärava Realis oma debüüdil 29. augustil 2009 3:2 võidumängus Deportivo la Coruna vastu.
Ta läbi aegade esimene mängija, kes on võitnud nii Premier League'i, La Liga kui ka Serie A.


== Koondisekarjäär ==
Ronaldo debüteeris koondises 20. augustil 2003 kohtumises Kasahstaniga, mille Portugal võitis 1:0. Ta arvati 2004. aasta Euroopa meistrivõistluste koondisse hoolimata sellest, et ta polnud veel ühtki väravat koondise kasuks löönud, ja see õigustas end. Ta lõi EM-il kaks väravat: alagrupimängus 12. juunil kolmanda värava Kreeka vastu (ehkki Portugal kaotas mängu 1:2) ning veerandfinaalis 30. juunil keskmise, Portugali teise värava Hollandi vastu (Portugal võitis 2:1). Ronaldo valiti EM-i sümboolsesse koondisse.
Pärast Euroopa meistrivõistlusi algas 2006. aasta maailmameistrivõistluste valikturniir. Oma kolmanda värava lõi Ronaldo 4. septembril 2004 Läti vastu, lüües võõrsil 2:0 võidetud mängus avavärava. Neljanda värava lõi ta 8. septembril Eesti vastu, lüües kodus 4:0 võidumängus avavärava. Oma viienda ja kuuenda värava lõi ta 13. oktoobril, kui ta lõi esimest korda Portugali heaks mängus kaks väravat. See juhtus kodumängus Venemaa vastu, kus ta 7:1 võidumängus lõi 2. ja 4. värava. 8. juunil 2005 skooris ta Eesti vastu ka kordusmängus Tallinnas, lüües mängu ainsa värava. Kokku oli Ronaldo 7 väravaga valikturniiri Euroopa alagruppide resultatiivsuselt teine mängija.
Portugal pääses finaalturniirile, kus Ronaldo lõi ühe värava: Iraani vastu penaltist. Portugal jõudis poolfinaali. Ronaldot ei valitud MM-i parimaks nooreks mängijaks, selleks sai Lukas Podolski Saksamaalt.
Üks päev pärast oma 22. sünnipäeva, 6. veebruaril 2007, oli Ronaldo sõprusmängus Brasiilia vastu Portugali koondise kapten. Koondise peatreener Luiz Felipe Scolari teatas, et Ronaldo on liiga noor selleks, et kapten olla, kuid Portugali jalgpalliföderatsiooni president Carlos Silva, kes oli kaks päeva varem surnud, oli seda palunud, ja austusest tema vastu laskis Scolari Ronaldol kapten olla.
Euroopa 2008. aasta meistrivõistluste valikturniiril lõi Ronaldo 8 väravat, millega oli Euzebiusz Smolareki järel resultatiivsuselt teine mängija. Finaalturniiril lõi Ronaldo 1 värava. Portugal kaotas veerandfinaalis Saksamaale.
Kui 11. juulil 2008 sai Portugali peatreeneriks Carlos Queiroz, määras ta Ronaldo meeskonna uueks kapteniks.
2016. aastal tuli ta Portugali koondisega Euroopa meistriks.
Ta on 10. detsembri 2022 seisuga löönud Portugali kasuks 198 mängus 118 väravat. Muuhulgas ka Eesti vastu neli väravat.


== Saavutused ==


=== Klubid ===
Manchester UnitedPremier League: 2006–07, 2007–08, 2008–09
FA Cup: 2003–04
League Cup: 2005–06, 2008–09
FA Community Shield: 2007
UEFA Meistrite Liiga: 2007–08
Jalgpalliklubide maailmameistrivõistlused: 2008Madridi RealLa Liga: 2011–12, 2016–17
Copa del Rey: 2010–2011, 2013–14
Hispaania superkarikas: 2012
UEFA Meistrite Liiga: 2013–14, 2015–16, 2016–17, 2017–18
Euroopa superkarikas: 2014, 2016, 2017
Jalgpalliklubide maailmameistrivõistlused: 2014, 2016JuventusSerie A: 2018–19
Supercoppa Italiana: 2018


=== Rahvuskoondis ===
PortugalEuroopa meistrivõistlused: 2016


=== Individuaalsed ===
Ballon d'Or: 2008, 2013, 2014, 2016, 2017
FIFA aasta jalgpallur: 2008
FIFA Ballon d'Or: 2013, 2014
UEFA parim jalgpallur Euroopas: 2008, 2014, 2016
Euroopa kuldsaabas: 2007–08, 2010–11, 2013–14, 2014–15
PFA Young Player of the Year: 2006–07
PFA Fans' Player of the Year: 2006–07, 2007–08
PFA Players' Player of the Year: 2006–07, 2007–08
La Liga hooaja parim mängija: 2013–14
Meistrite Liiga parim väravakütt hooajal: 2007–08, 2012–13, 2013–14, 2014–15, 2015–16, 2016–17, 2017–18
Premier League'i kuldne saabas: 2007–08
La Liga parim väravakütt hooajal: 2010–11, 2013–14, 2014–15
Serie A hooaja väärtuslikum mängija: 2018–19


== Isiklikku ==
Tema teine eesnimi Ronaldo, mis on tema mängijanimi, on tulnud Ronald Reagani järgi, kes oli tema isa lemmiknäitleja. Tal on vanem vend Hugo ning kaks vanemat õde Elma ja Liliana Cátia.. Ronaldol on viis last: Cristiano Ronaldo Junior, kaksikud Eva Maria ja Mateo ning tütred Alana Martina ja Bella Esmeralda. Tal on ka oma rõivafirma CR7, selle nimi on ühtlasi ka tema hüüdnimi.


== Viited ==


== Välislingid ==
Ametlik koduleht
Profiil Madridi Reali kodulehel
Topforward profile