revision: 6415227
title: Lodenrode ja Koila
url: https://et.wikipedia.org/wiki/Lodenrode_ja_Koila


---

Lodenrode ja Koila (Lodenrodhe et Cogkele) olid kaks Helmold de Lode linna Eestimaal, mis on mainitud tema kirjas Lübecki raele 25. maist 1296. 
Helmoldus de Lodhe vabastas Lübecki elanikud oma sadamates, vetes, randades ja mõisates tollist, tarbimismaksust ja rannaõigusest, kuni nad tema linnade (opidorum et civitatum nostrum, scilicet Lodenrodhe et Cogkele) elanikele samad vabastused annavad (Livl. U.B. III, DLXIII, b, regest 643, b).
Lodenrodhet samastatakse üldiselt hilisema Harju-Madise kirikumõisaga (Harju-Madise kihelkonda on esmamainitud parochia Lodenrode nime all 12. septembril 1343) ja Cogkelet Koila külaga. Kuna selliste linnade olemasolust puuduvad muud andmed, oli tegu tõenäoliselt mitte enama kui linnade asutamise kavatsusega. Lennart Meri luges septembris 1995 Paldiski tuumaobjekti üleandmisel peetud kõnes Lodenrodet otseselt Paldiski eelkäijaks. "Minevik on seegi, et siia rajati juba aastal 1296 sadamalinn nimega Lodenrode: järgmisel aastal tähistab Paldiski oma 700. aastapäeva," ütles president toona.