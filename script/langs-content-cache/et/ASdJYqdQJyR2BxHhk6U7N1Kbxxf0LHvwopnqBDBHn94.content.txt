revision: 6425486
title: "Karl Martin Sinij\xE4rv"
url: https://et.wikipedia.org/wiki/Karl_Martin_Sinij%C3%A4rv


---

Karl Martin Sinijärv (sündinud 4. juunil 1971 Tallinnas) on eesti ajakirjanik ja luuletaja.
Aastatel 1977–1988 õppis ta Tallinna 2. Keskkoolis ning 1988–1991 Tartu ülikoolis kaugõppes eesti filoloogiat. Samal ajal töötas ta 1988 arendusfirmas Urania ja 1989 ajakirjas Kultuur ja Elu mittekoosseisulise korrespondendina.
Aastast 1992 töötas Sinijärv Eesti Ekspressi ja 1993. aastast Liivimaa Kroonika toimetuses. Ta on olnud enne Eesti Kirjanike Liitu vastuvõtmist Tartu NAK-i liige. Alates 2007. aasta aprillist kuni 2016. aastani oli Sinijärv Eesti Kirjanike Liidu esimees.
Karl Martin Sinijärv oli kümmekond aastat Eesti Televisiooni kultuurisaate "OP!" saatejuht, 2010–2014 juhtis ta ETV kultuurisaadet "Jüri Üdi klubi".


== Kirjanduslik tegevus ==
Kirjandusse tuli Sinijärv aastal 1989 luulekoguga "Kolmring", mis ilmus luulekassetis "Kassett '88" koos Tõnu Trubetsky, Ringo Ringvee ja Märt Väljataga loominguga. Juba Sinijärve esikkogus avaldus ta luulestiili omapära: ta kasutas futuristliku luule võttestikku, rakendas keelelist võõrutust ja mängu eneseparoodia piirimail. Kogus on keeletundlikkust ja kujundileidlikkust, ei puudu ka tundelüürika. Samu tunnusjooni on Sinijärve teisteski luulekogudes, kuid 1990. aastate teisel poolest paistab Sinijärve luule "täiskasvanulikum", on tunda kurbust, allaandmist ning tajutav on stiilipingete lõõgastumine.Hiljem on ta osalenud kaardipaki formaadis luulekogumikes "Kaardipakk" ja "Kaardipakk Kaks" koos Triin Soometsa, Elo Viidingu, Asko Künnapi ja Jürgen Roostega.


== Poliitiline tegevus ==

Sinijärv on 17. aprillist 2005 Sotsiaaldemokraatliku Erakonna liige. 2015. aasta Riigikogu valimistel kandideeris ta Sotsiaaldemokraatliku Erakonna nimekirjas valimisringkonnas nr 2. Ta kogus 565 häält, kuid ei osutunud valituks.


== Teoseid ==
"Kolmring", luulekogu (1989)
"Vari ja viisnurk", luulekogu (1991)
"Sürway", luulekogu (1992)
"Neli sada keelt", luulekogu (1997)
"Poissmehe kokaraamat", (2000)
"Towntown & 28", luulekogu (2000)
"Artutart ja 39", luulekogu (2002)
"Krümitor 0671", luulekogu (2011)


== Tunnustus ==
2002 – Eesti Kultuurkapitali kirjanduse sihtkapitali aastapreemia ("Artutart & 39")
2005 – Aasta Rosin (kogumik "Ruttu tuttu! Eesti isade unejutte", autorid Karl-Martin Sinijärv, Veiko Belials, Andrus Kivirähk, Juhani Püttsepp, Contra, Jürgen Rooste, Jaanus Vaiksoo, Kivisildnik, Peeter Sauter, Jaan Tätte ja Peep Pedmanson; pildid: Jüri Mildeberg)
2013 – Valgetähe IV klassi teenetemärk


== Isiklikku ==
Karl Martin Sinijärv on Riivo Sinijärve ja bibliograaf Lili-Ann Sinijärve poeg. Tema vanaisa oli Erni Hiir ja vanaema Aimi Hiir. Tema onu on Randar Hiir.
Karl Martin Sinijärve abikaasa on Tallinna Botaanikaaia direktor, maastikuarhitekt Urve Sinijärv (snd 1969). Neil on 1992 sündinud tütar Hedo Hell ja 2007 sündinud poeg Kaaren Cornelius.


== Viited ==


== Välislingid ==
Andres Keil. "Karl Martin Sinijärv – tõhus ja vaimukas" EPL Laupäev, 31. mai 2008
Jüri Aarma. Karl Martin Sinijärv ja lihtsalt "OP!" Maaleht, 15. jaanuar 2009
Piret Viires. Karl Martin Sinijärv ja Sven Kivisildnik
"Karl-Martin Sinijärv: Andresega võis kõigest rääkida" Õhtuleht, 12. detsember 2011 (Andres Ehinist)
"Hapukapsast, mõtlemisest ja muust" Maaleht, 31. detsember 2009
"Tarbetust turust ja turuta tarbest" ERR, 30. jaanuar 2012
Ei maksa lolliks minna, Maaleht, 29. juuli 2012
"Luuletus. Karl Martin Sinijärv: Vabadus ja sokid" Eesti Televisioon, 2. märts 2009
"*Moskval on / *Pühvlid hingavad raskelt jt. luuletusi" luulevalimik ajakirjas Looming, 2/2010
Karl Martin Sinijärv Eesti biograafilises andmebaasis ISIK