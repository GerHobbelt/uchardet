revision: 6272464
title: Video Game
url: https://et.wikipedia.org/wiki/Game_(r%C3%A4ppar)


---

Game (õieti Jayceon Terrell Taylor; sündinud 29. novembril 1979 Los Angeleses) on Ameerika Ühendriikide räppar.
Game kasvas enese sõnul üles düsfunktsionaalses perekonnas. Tema isa olevat üht tema õdedest pilastanud. Kui ta oli 7 aastat vana, anti ta kasuperesse, kus oli 8 aastat.
Jayceon kasvas vägivaldses piirkonnas. Relvade ja uimastite kasutamine oli seal levinud. Kui ta oli umbes 6 aastat vana, tappis üks teismeline tema sõbra selle jalanõude ja muude riiete pärast. Kui ta oli 13-aastane, tulistati tema 17-aastast venda Jevonit, kes oli just saanud plaadistuslepingu, ja Jevon suri päev pärast seda, kui Jayceon oli teda haiglas vaatamas käinud.
Keskkoolis selgus, et Taylor on spordis andekas. Kõige rohkem harrastas ta kergejõustikku ja korvpalli. Mitu kõrgkooli pakkus talle sportlastele mõeldud stipendiumi ja Taylor astus Washingtoni osariigi ülikooli ja hakkas korvpalli mängima. Kuid esimesel kursusel leiti tema valdusest uimasteid ja stipendium võeti talt ära.
Taylor hakkas seejärel koos oma poolvenna George Tayloriga uimasteid müüma ning lühikeseks ajaks said nad oma linnaosas kätte uimastikaubanduse monopoli. Kuid see ei kestnud kaua. 1. oktoobril 2001, kui Jayceon Taylor oli oma korteris üksi, koputati hilisõhtul tema uksele. Taylor, kes uskus, et see on järjekordne kunde, avas ukse, aga seal olid kolm meest, kellest üks tulistas teda 5 korda. Imekombel Taylor ei surnud, vaid suutis pärast ründajate lahkumist mobiiltelefoniga abi kutsuda, enne kui 3 päevaks koomasse langes.
Haiglas toibudes otsustas Taylor end parandada ning hakata muusikaga tegelema.
Suurema tuntuse saavutas The Game 2005. aastal, kui ilmus tema debüütalbum "The Documentary".
2004 asutas The Game koos oma vennaga (räpparina kasutab too nime Big Fase 100) stuudio The Black Wall Street Records. Lisaks omaenese muusikale on nad selle kaudu avaldanud teistegi hiphopartistide loomingut.
Game'il on kolm last, kaks poega ja tütar. Tema vanim laps, poeg Harlem Caron Taylor sündis 30. juunil 2003. Ta oli mõnda aega kihlatud USA kongresmeni George Kenneth Butterfieldi tütre, modelli ja näitleja Valeishaga, aga kihlus katkestati.
Game on korduvalt seadusega pahuksis olnud. 2005. aastal vahistati ta ühiskondliku korra rikkumise eest kaubamajas. 2008. aastal mõisteti talle teise isiku relvaga ähvardamise eest 60 päeva tegelikku ja 3 aastat tingimisi vanglakaristust ning 150 tundi ühiskondlikult kasulikku tööd. Kanada ei ole teda üle piiri lubanud tema sidemete pärast Los Angelese kuritegelike rühmitustega.


== Saavutused ==
Game'i läbilöök toimus 2005. aastal. Siis nimetati ta Billboardi muusikaauhinna kandidaadiks kolmes kategoorias: aasta uustulnuk, aasta räppartist ja aasta räpplaul ("How We Do"). MTV videomuusika auhinnale kandideeris ta kahes kategoorias: videoga "Dreams" uustulnuka kategoorias ja videoga "Hate It or Love It" räpplaulu kategoorias. 2006 aastal nimetati ta lauluga "Hate It or Love It" Grammy kandidaadiks parima räpplaulu ja parima räppduo või -rühma kategoorias (koos 50 Centiga). Ühtegi nimetatud auhinda ta ei võitnud.


== Diskograafia ==
The Documentary – 2005
Doctor's Advocate – 2006
LAX – 2008
The R.E.D. Album – 2011
Jesus Piece – 2012
Blood Moon: Year of the Wolf – 2014
The Documentary 2 – 2015
The Documentary 2.5 – 2015
1992 – 2016
Born 2 Rap – 2019