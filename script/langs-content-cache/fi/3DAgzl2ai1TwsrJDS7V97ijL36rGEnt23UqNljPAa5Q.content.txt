revision: 20929924
title: Leopoldina Bird
url: https://fi.wikipedia.org/wiki/Poldy_Bird


---

Leopoldina Bird (16. joulukuuta 1941 Paraná, Argentiina – 1. kesäkuuta 2018 Buenos Aires, Argentiina) oli argentiinalainen runoilija ja kirjailija. Hänet tunnettiin nimellä Poldy Bird.


== Elämäkerta ==

Poldy Bird syntyi vuonna 1941 Entre Ríosin maakunnan pääkaupungissa Paranássa, Argentiinassa. Hän muutti jo pienenä perheensä kanssa maan pääkaupunkiin Buenos Airesiin. Hän sai saman nimen kuin äitinsä Leopoldina Emilia Lichtschein Laferriere de Bird Mosconi, joka oli myös kirjailija. Hänen isänsä oli Enrique Bird Mosconi, kenraali Enrique Mosconin veljenpoika. Bird jäi äidittömäksi 8-vuotiaana.
Bird julkaisi 16-vuotiaana runon La Prensassa sekä muita juttuja lehdissä kuten Maribel ja Vosotros. Hänen isänsä oli puolustusvoimissa, joten perhe asui neljän vuoden ajan Monte Caserosissa Corrientesin maakunnassa Birdin ollessa lukiossa. Bird meni naimisiin Martin Renaudin kanssa, johon hän tutustui 17-vuotiaana. Hän synnytti ensimmäisen lapsensa Verónican 20-vuotiaana. Tuolloin hän alkoi kirjoittaa teosta, josta hän tuli myös kuuluisaksi. Kyseinen kirja, Cuentos para Verónica julkaistiin vuonna 1969, ja se menestyi erinomaisesti. Pari vuotta myöhemmin Bird julkaisi teoksen Cuentos para leer sin rímmel. Kyseisiä kirjoja on myyty vuosien mittaan eri painoksissa yli 3,6 miljoonaa kappaletta.
Bird irtisanoutui työstään Vosotrosin johtajana vuonna 1975 ja perusti miehensä kanssa Orión-kustantamon. Orión julkaisi Birdin kirjojen lisäksi myös muun muassa kirjailijoiden Katherine Mansfield, Arnaldo Rascovsky, Antonio Di Benedetto ja Silvina Ocampo kirjoja. Birdin mies kuoli sydänkohtaukseen vuonna 1977. Birdin tarinasta Mamá de niebla tehtiin elokuva nimeltä Días de ilusión vuonna 1980. Sen ohjasi Fernando Ayala ja sen pääosaa näytteli Andrea del Boca. Orión sulki ovensa 26 vuoden jälkeen talouskriisin vuoksi vuonna 2001.
Birdin tytär Verónica Renaud kuoli aivohalvaukseen 25. lokakuuta 2008. Bird kuoli puolestaan hengitysvaivan seurauksena Ramos Mejían sairaalassa 1. kesäkuuta 2018. Hän oli kuollessaan 76-vuotias.


== Tuotanto ==
Cuentos para Verónica
Cuentos para leer sin rímmel
Cuentos con niebla
Cuentos de amor
Nuevos cuentos para Verónica
La nostalgia
El país de la infancia
Palabras para mi hija adolescente
Verónica crece
Mariposas encerradas en mí
Es tan largo el olvido
Corazón sin llave
Brillo de lágrimas
Cartas debajo de la almohada
Morir entre tus brazos
Ventanas
Durará lo que dure el mundo
Pasa una mujer
Romper las cadenas
El cuento infinito
Tan amada
Lo que tengo de mi madre
Nosotros, los de entonces, ya no somos los mismos
Ya vendieron el piano


== Filmografia ==
KirjailijaDías de ilusión (1980) ohj. Fernando AyalaKäsikirjoittajaDías de ilusión (1980) ohj. Fernando Ayala Mamá de niebla -tarinan pohjalta


== Lähteet ==


== Aiheesta muualla ==
 Wikimedia Commonsissa on multimediakategoria Poldy Birdistä .
Poldy Bird, tunteen kirjallisuus  Thelma
En kirjoita musteella vaan verellä  Haastattelu My Magazine -lehdessä