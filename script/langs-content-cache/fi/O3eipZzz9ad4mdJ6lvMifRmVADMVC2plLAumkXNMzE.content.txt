revision: 21661464
title: Pukka
url: https://fi.wikipedia.org/wiki/Teemu_Pukki


---

Teemu Eino Antero Pukki (s. 29. maaliskuuta 1990 Kotka) on suomalainen jalkapalloilija, joka pelaa hyökkääjänä Englannin mestaruussarjan Norwich Cityssä, jossa hän lopettaa kauteen 2023 ja Suomen maajoukkueessa.
Pukki nousi FC KooTeePeen edustusjoukkueeseen kaudella 2006. Tammikuussa 2008 hän siirtyi espanjalaisen Sevillan organisaatioon. Pukki pääsi pelaamaan Espanjan liigassa kaudella 2008–2009. Kahden ja puolen Espanjassa vietetyn kauden jälkeen Pukki siirtyi elokuussa 2010 HJK:n riveihin. HJK:ssa hän voitti Suomen mestaruuden 2010 ja oli mukana Suomen mestaruuden ja Suomen Cupin voittaneessa joukkueessa 2011. Elokuussa 2011 Pukki siirtyi saksalaiseen Schalkeen HJK:n ennätyssummalla 1,3 miljoonalla eurolla. Pukki pelasi Schalken riveissä myös Mestarien liigassa ja Eurooppa-liigassa. Elokuussa 2013 Pukki siirtyi 2,5 miljoonalla eurolla skotlantilaiseen Celticiin, jossa hän voitti Skotlannin mestaruuden 2013–2014. Celtic lainasi Pukin tanskalaiseen Brøndbyyn syyskuussa 2014, ja pysyvästi hän siirtyi Brøndbyn riveihin vajaalla miljoonalla eurolla kesäkuussa 2015. Pukki pelasi Brøndbyssä yli sata Tanskan liigan ottelua, ja hän voitti seurassa Tanskan cupin kaudella 2017–2018. Pukki siirtyi kesäkuussa 2018 ilmaisella siirrolla englantilaiseen Norwich Cityyn. Norwich voitti Englannin kakkostason Championshipin kaudella 2018–2019 ja nousi Englannin Valioliigaan. Pukki voitti Championshipin maalipörssin 29 maalilla. Kaudella 2019–2020 Pukki pelasi Norwichin riveissä 36 Valioliigan ottelua.
A-maajoukkueessa Pukki pelasi ensimmäisen kerran 18-vuotiaana vuonna 2009 Japania vastaan, ja hän vakiinnutti paikkansa maajoukkueen vakiomiehistössä vuoden 2011 aikana. Ensimmäisen A-maaottelumaalin Pukki teki vuonna 2012 Turkkia vastaan. Pukki on ollut maajoukkueen runkopelaaja MM-karsinnoissa 2012–13, EM-karsinnoissa 2014–15, MM-karsinnoissa 2016–17, Kansojen liigassa 2018 ja EM-karsinnoissa 2019. Pukki kuului myös Suomen joukkueeseen vuoden 2009 alle 21-vuotiaiden EM-kisoissa.
Suomen Palloliitto valitsi Pukin Vuoden poikapelaajaksi 2006 ja Vuoden pelaajaksi 2019 sekä 2020. Urheilutoimittajain liitto valitsi Pukin Vuoden jalkapalloilijaksi 2019. Pukki palkittiin Suomen Urheilugaalassa vuoden läpimurrosta 2011, ja hänen maalinsa Gijónissa Espanjaa vastaan valittiin vuoden sykähdyttävimmäksi urheiluhetkeksi 2013. Pukki valittiin kaudella 2018–2019 Championshipin parhaaksi pelaajaksi, sarjan tähdistökenttiin sekä Norwichin parhaaksi pelaajaksi. Kauden 2019–2020 alussa Pukki valittiin Englannin Valioliigan elokuun kuukauden pelaajaksi. Pukki valittiin Suomen urheilugaalassa Vuoden urheilijaksi 2019.


== Seurajoukkueet ==


=== FC KooTeePee ===
Teemu Pukin pelaajaura aikuisten tasolla alkoi, kun hän nousi FC KooTeePeen edustusjoukkueeseen kaudella 2005. Hän pelasi ensimmäisen ottelunsa helsinkiläistä SAPAA vastaan Suomen Cupissa 23. kesäkuuta, mutta vielä tuolla kaudella Pukki ei päässyt pelaamaan aikuisten sarjapelejä. Veikkausliigassa Pukki pelasi ensimmäisen kerran 16-vuotiaana, kun Janne Hyppönen vaihtoi hänet kentälle 21. huhtikuuta 2006 ottelussa FC KooTeePee–HJK. Pukki pelasi ensimmäisellä liigakaudellaan viidessä ottelussa ja hänet valittiin Palloliiton vuoden 2006 poikapelaajaksi Suomessa.Pukki teki toukokuussa 2007 kauteen 2009 kestävän jatkosopimuksen FC KooTeePeen kanssa. Kaudella 2007 hän pelasi 24 liigaottelua ja ensimmäisen liigamaalin Pukki teki 3. toukokuuta 2007 ottelussa FC Viikingit–FC KooTeePee, minkä myötä hänestä tuli Veikkausliigan historian ensimmäinen 1990-luvulla syntynyt maalintekijä. Yhteensä maaleja syntyi kauden aikana kolme, ja Pukki valittiin liigakauden 2007 tähdistöotteluun toiseksi hyökkääjäksi asiantuntijoiden valitsemaan joukkueeseen. Pukki kävi tutustumassa heinäkuussa Espanjan Primera Divisiónissa pelanneen Sevillan toimintaan ja marraskuussa Sevillan uutisoitiin tehneen siirtotarjouksen Pukille ja FC KooTeePeelle.


=== Sevilla ===
Teemu Pukki siirtyi tammikuussa 2008 kolmen ja puolen vuoden sopimuksella Sevillan organisaatioon. Sevilla olisi halunnut Pukin jo elokuussa, mutta hän halusi pelata kauden loppuun Suomessa. Pukista tuli ensimmäinen FC KooTeePeen pelaaja, joka siirtyi ulkomaille siirtokorvauksen alaisena. Pukki pääsi pian harjoittelemaan Sevillan reservijoukkue Sevilla Atléticon kanssa esiinnyttyään hyvin harjoitusotteluissa, mutta kevätkaudella 2008 hän pelasi seuran juniorijoukkueessa. Pukki voitti joukkueen mukana nuorten cup-mestaruuden kesäkuussa 2008.Kaudeksi 2008–2009 Pukki nostettiin vakituisesti Espanjan kakkostasolla Segunda Divisiónissa pelanneen Sevilla Atléticon kokoonpanoon. Pukki debytoi Segunda Divisiónissa 4. lokakuuta 2008 ottelussa Sevilla Atlético–Real Sociedad. Avauskokoonpanossa ollut Pukki teki ottelun ainoan maalin, joka varmisti joukkueelle kauden ensimmäisen ja lopulta koko syyspuoliskon ainoan voiton. Ensimmäisen ja ainoan esiintymisensä edustusjoukkueessa ja Primera Divisiónissa hän teki 25. tammikuuta 2009 tultuaan vaihdosta kentälle ottelussa Sevilla–Racing. Pukista tuli Jari Litmasen jälkeen toinen sarjassa pelannut suomalainen. Tämän lisäksi Pukki oli kahdessa Sevillan ottelussa käyttämätön vaihtopelaaja. Loppukautta varjosti Pukin maaliskuun lopulla harjoituksissa saamansa nilkkavamma, joka piti hänet sivussa pelikentiltä kuusi viikkoa. Pukki pelasi Segunda Divisiónissa yhteensä 17 ottelua, joissa hän teki kolme maalia.
Sevilla Atlético putosi kaudeksi 2009–2010 Espanjan kolmostasolle Segunda División B:hen jäätyään Segunda Divisiónin viimeiseksi 2008–2009. Pukin toinen kokonainen kausi Sevilla Atléticossa oli vaikea. Alkukaudesta hän sai säännöllisesti peliaikaa vaihtopelaajana, mutta helmikuussa 2010 tapahtuneen valmentajanvaihdoksen jälkeen hän mahtui harvoin edes vaihtopenkille, eikä pelannut Ramon Tejadan alaisuudessa yli kolmeen kuukauteen minuuttiakaan. Kokonaisuudessaan Pukki pelasi kauden aikana 16 ottelussa, joista neljä avauskokoonpanossa. Pukki jäi kaudella 2009–2010 maaleitta sarjaotteluissa. Sevilla Atlético jatkoi heikkoja esityksiä edelliskautta alemmasta sarjatasosta huolimatta ja oli viimeinen sarjapaikkansa säilyttänyt joukkue lohkossaan. Vaisusti sujuneen kauden jälkeen Pukki ilmoitti, ettei halua enää palata Sevillaan, vaikka sopimus jatkui vielä seuraavan kauden.


=== HJK ===

Teemu Pukki palasi Suomeen, kun hän teki elokuussa 2010 kolmen ja puolen vuoden sopimuksen HJK:n kanssa. Pukki debytoi HJK:ssa 30. elokuuta 2010 ottelussa IFK Mariehamnia vastaan ja maalinteossa hän onnistui seuraavassa ottelussa FF Jaro–HJK, mikä päätti hyökkääjän lähes kaksi vuotta kestäneen maalittoman ajanjakson sarjaotteluissa. Pukki pelasi kauden 2010 lopussa seitsemän liigaottelua, joissa hän teki kaksi maalia. Pukki voitti kauden päätteeksi HJK:n kanssa Suomen mestaruuden ja Suomen Cupin hopean. Kaudella 2011 Pukki pelasi HJK:ssa 17 liigaottelua, joista 13 avauskokoonpanossa. Kaudella 2011 Pukki teki Veikkausliigassa 11 maalia ja hänet valittiin liigan All Stars -kokoonpanoon. Liigaotteluiden lisäksi Pukki oli näkyvästi esillä Mestarien liigan ja Eurooppa-liigan karsintaotteluissa. Pukki teki kaksi maalia Bangor Cityä vastaan sekä molemmat maalit, kun HJK voitti kotiottelussaan Schalken 2–0. Pukki onnistui maalinteossa Schalkea vastaan myös 6–1 tappioon päättyneessä vierasottelussa.


=== Schalke 04 ===
Teemu Pukki siirtyi elokuussa 2011 kolmen vuoden sopimuksella Saksan Bundesligassa pelanneen Schalke 04:n riveihin. Siirtosummaa ei julkistettu, mutta lehtitietojen mukaan Schalke maksoi Pukista HJK:n ennätyssumman 1,3 miljoonaa euroa. Pukki debytoi Bundesligassa 18. syyskuuta 2011 ottelussa Schalke 04–Bayern München. Ensimmäiset liigamaalit Pukki teki 6. marraskuuta pelatussa ottelussa Hannover 96–Schalke 04, kun hän teki joukkueensa molemmat maalit 2–2-tasapelissä. Ottelu oli samalla Pukin ensimmäinen Schalken avauskokoonpanossa. Pukki pelasi kaudella 2011–2012 pääasiassa vaihtopelaajana yhteensä 19 liigaottelua, joissa hän teki viisi maalia. Eurooppa-liigan otteluissa Pukki ei sen sijaan saanut pelata, koska oli edustanut HJK:ta samassa kilpailussa. Schalke eteni Eurooppa-liigassa puolivälieriin, kun se voitti alkulohkonsa ja pudotuspeleissä Viktoria Plzenin ja FC Twenten. Puolivälierissä joukkue kuitenkin hävisi otteluparinsa Athletic Bilbaolle. Schalke sijoittui liigassa kolmanneksi selviytyen samalla Mestarien liigaan kaudeksi 2012–2013. Pukki palkittiin tammikuussa 2012 Suomen urheilugaalan vuoden 2011 läpimurrosta.Pukki aloitti kauden 2012–2013 Schalken vaihtopenkillä. Ensimmäisten kahdentoista sarjaottelun aikana hän pääsi kentälle vain kerran. Mestarien liigassa Pukki debytoi 3. lokakuuta 2012 pelatussa ottelussa Schalke 04–Montpellier, kun hän aloitti ottelun avauskokoonpanossa. Pukki sai loppusyksystä hieman enemmän vastuuta, mutta joukkueen heikot otteet johtivat valmentajan vaihtumiseen. Kakkosvalmentaja Jens Kellerin noustua Huub Stevensin tilalle päävalmentajaksi Pukki nousi pelaamaan säännöllisesti vaihtopelaajana. Pukki pelasi kauden aikana yhteensä 17 liigaottelua, joissa hän teki kolme maalia. Mestarien liigan hän pelasi viidessä Schalken lohkovaiheen ottelussa. Schalke voitti lohkonsa tappiottomalla saldolla ja jätti taakseen Arsenalin, Olympiakoksen ja Montpellier’n. Schalke hävisi kuitenkin neljännesvälierien otteluparinsa Galatasaraylle. Pukki nousi avauskokoonpanoon toisessa osaottelussa ykköshyökkääjä Klaas-Jan Huntelaarin loukkaannuttua. Schalken sijoitus oli kauden aikana heikoimmillaan kymmenes, mutta joukkue sijoittui Bundesligassa lopulta neljänneksi ja pääsi Mestarien liigan karsintoihin seuraavalla kaudella.
Pukki ehti aloittaa kauden 2013–2014 Schalken riveissä. Hän pelasi yhdessä Bundesligan ottelussa ja yhdessä Mestarien liigan karsintojen ottelussa.


=== Celtic ===
Teemu Pukki siirtyi elokuussa 2013 neljän vuoden sopimuksella Skotlannin Premiershipissä pelanneen Celticin riveihin. Seurat eivät julkistaneet siirtosummaa, mutta lehtitietojen mukaan Celtic maksoi Pukista Schalkelle 2,5 miljoonaa euroa. Pukki debytoi Skotlannin Premiershipissä 14. syyskuuta 2013 ottelussa Hearts–Celtic. Hän teki maalin ensimmäisessä ottelussaan ja osui heti uudelleen kotidebyytissä St. Johnstonea vastaan. Pukki pelasi syyskauden Celticin avauskokoonpanossa joukkueen toisena hyökkääjänä, mutta joutui kevätkauden aikana vaihtopelaajaksi. Hän pelasi kaudella 2013–2014 yhteensä 26 liigaottelua, joissa teki seitsemän maalia. Mestarien liigassa Pukki pelasi yhteensä viisi ottelua, mutta jäi maaleitta. Celtic jäi Barcelonan, AC Milanin ja Ajaxin taakse lohkojumboksi, ja Celticin euro-ottelut päättyivät lohkovaiheeseen. Celtic voitti kolmannen kerran peräkkäin Premiershipin ja Skotlannin mestaruuden ja pääsi seuraavalla kaudella Mestarien liigan karsintoihin. Joukkueen manageri vaihtui kauden päätteeksi, kun Neil Lennon jätti seuran oltuaan Celticin valmentajana neljä vuotta. Uudeksi manageriksi nimettiin Ronny Deila.Celtic ja Pukki pelasivat kauden 2014–2015 alla harjoitusottelun Helsingissä Olympiastadionilla englantilaista Tottenhamia vastaan. Pukki pelasi ottelussa joukkueensa kapteenina. Pukki pelasi kauden alussa yhdessä Skotlannin liigan ottelussa ja neljässä Mestarien liigan karsintaottelussa.


=== Brøndby IF ===

Teemu Pukki siirtyi syyskuussa 2014 vuoden lainasopimuksella Lukas Hradeckýn seurakaveriksi Tanskan Superligassa pelaavan Brøndby IF:n riveihin. Sopimus sisälsi myös osto-option. Pukki pelasi ensimmäisen kerran Superligassa 14. syyskuuta 2014 ottelussa Brøndby–Randers. Ensimmäisen maalin Tanskan liigassa Pukki teki 28. syyskuuta ottelussa Esbjerg–Brøndby, kun hän vei joukkueen 0–1-vierasjohtoon 2–2-tasapeliin päättyneessä ottelussa. Pukki vakiinnutti heti paikkansa Brondbyn avauskokoonpanossa ja pelasi debyyttinsä jälkeen kaikki 27 ottelua avauskokoonpanossa. Maaleja Pukki teki yhteensä yhdeksän ja hän oli joukkueen paras maalintekijä. Pukki valittiin marraskuussa Superligan kuukauden pelaajaksi, ja maalimäärä oli hänen henkilökohtainen ennätyksensä ulkomaisessa seurassa. Brøndby lähti kauteen onnistuneen edelliskauden jälkeen suurin odotuksin, mutta se jäi kuitenkin 15 pisteen päähän mestaruuden voittaneesta Midtjyllandista. Brøndby oli sarjassa lopulta kolmas ja se pääsi Eurooppa-liigan karsintoihin.
Brøndby ilmoitti kesäkuussa 2015 käyttävänsä Pukin lainasopimukseen sisältyneen osto-option, ja Pukki teki seuran kanssa kolmen vuoden sopimuksen. Seurat eivät julkistaneet siirtosummaa, mutta lehtitietojen mukaan Brøndby maksoi Pukista Celticille vajaat miljoona euroa. Brøndbyn ja Pukin kausi 2015–2016 alkoi Eurooppa-liigan karsintaotteluilla. Brøndby eteni karsintojen pudotuspelikierrokselle, mutta se hävisi ratkaisevan otteluparin PAOK:ille, eikä päässyt lohkovaiheeseen. Pukki jatkoi Brøndbyn avainpelaajana, ja hän pelasi kaikissa 33 sarjaottelussa. Avauskokoonpanossa Pukki oli 28 kertaa, ja hän oli edellisen kauden tapaan joukkueen paras maalintekijä yhdeksällä maalilla. Pukki pelasi myös kaikki Brøndbyn kahdeksan Eurooppa-liigan karsintaottelua ja teki niissä kolme maalia. Brøndby oli kaudella 2015–2016 Tanskan liigassa neljäs ja se pääsi jälleen Eurooppa-liigan karsintoihin. Tanskan cupissa Brøndby eteni välieriin, mutta hävisi kaksiosaisen otteluparin FC Københavnille yhteismaalein 1–2.
Pukki jatkoi Brøndbyn avainpelaajana kaudella 2016–2017. Brøndbyn kausi alkoi jälleen Eurooppa-liigan karsintaotteluilla. Joukkue eteni toistamiseen karsintojen pudotuspelikierrokselle, mutta se hävisi otteluparinsa Panathinaikokselle, eikä päässyt lohkovaiheeseen. Pukki pelasi kaikki kahdeksan Eurooppa-liigan karsintaottelua ja teki niissä kuusi maalia. Tanskan liigassa Pukki pelasi 36 sarjaottelusta 34, joista 31 avauskokoonpanossa. 20. elokuuta pelattu AGF–Brøndby oli Pukin sadas Tanskan liigan ottelu. Pukki oli edelliskausien tapaan joukkueensa paras maalintekijä, ja hän johti kauden aikana koko liigan maalipörssiä. Pukki teki lopulta yhden kauden maaliennätyksensä 20 maalilla ja sijoittui Tanskan liigan maalipörssissä toiseksi Nordsjællandin Marcus Ingvartsenin jälkeen. Tammikuussa 2017 Pukki sai Brøndbyssä jälleen suomalaisen seurakaverin, kun Paulus Arajuuri siirtyi seuraan. Brøndby oli Tanskan liigassa toinen, kun FC København vei mestaruuden 22 pisteen erolla. Brøndby eteni kauden päätteeksi Parkenilla pelattuun Tanskan cupin finaaliin, jossa se kohtasi FC Københavnin. Pukki teki Brøndbyn ainoan maalin, kun København voitti finaalin maalein 3–1. Bröndby pääsi seuraavan kauden Eurooppa-liigan karsintoihin. Pukki teki kaudella 2016–2017 eri kilpailuissa yhteensä 29 maalia.
Pukin ja Brøndbyn kausi 2017–2018 alkoi edelliskausien tapaan Eurooppa-liigan karsintaotteluilla. Brøndby sai vastaansa 2. karsintakierroksella Veikkausliigassa pelanneen VPS:n. Brøndby voitti otteluparin VPS:aa vastaan, mutta joukkue ei edennyt kuitenkaan Eurooppa-liigan lohkovaiheeseen. Pukki pelasi kolmessa Eurooppa-liigan karsintaottelussa ja teki niissä yhden maalin. Tanskan liigassa Pukki pelasi kaikissa 36 sarjaottelussa, joista 32 avauskokoonpanossa. Pukki teki 17 maalia ja hänen edellään Tanskan liigan maalipörssissä oli vain Hobron Pål Alexander Kirkevold. Pukki oli neljännen kerran peräkkäin Brøndbyn paras maalintekijä. Brøndby johti Tanskan liigaa kauden aikana useaan otteeseen, mutta joukkue jäi kuitenkin edelliskauden tapaan sarjassa toiseksi. Midtjylland voitti mestaruuden neljän pisteen erolla. Brøndby eteni toistamiseen Parkenilla pelattuun Tanskan cupin finaaliin, jossa se kohtasi Silkeborgin. Brøndby voitti finaalin maalein 3–1 ja Tanskan cupin kaudella 2017–2018. Brøndby pääsi seuraavan kauden Eurooppa-liigan karsintoihin. Pukki pelasi Brøndbyssä neljän kauden aikana yhteensä 130 Tanskan liigan ottelua ja teki niissä 55 maalia.


=== Norwich City ===

Teemu Pukki siirtyi kesäkuussa 2018 kolmen vuoden sopimuksella Englannin kakkostasolla Championshipissä pelanneen Norwich Cityn riveihin. Edellisen sopimuksen päätyttyä Brøndbyssä siirto tapahtui ilmaiseksi. Pukki debytoi Norwichissä 4. elokuuta 2018 ottelussa Birmingham–Norwich. Ensimmäisen maalin Championshipissä Pukki teki 11. elokuuta 2018 ottelussa Norwich–West Bromwich, kun hän teki joukkueensa toisen maalin 3–4-tappioon päättyneessä ottelussa. Pukki vakiinnutti heti paikkansa valmentaja Daniel Farken avauskokoonpanossa. Norwichin kausi alkoi hyvin ja joukkue nousi sarjan kärkeen marraskuun alussa. Pukki oli yksi joukkueen avainpelaajista, ja hänestä tuli helmikuussa 2019 eniten maaleja yhden kauden aikana Englannin toiseksi korkeimmalla sarjatasolla tehnyt suomalaispelaaja, kun maalimäärä nousi 20:een. Vanha ennätys (19) oli Shefki Kuqin hallussa kaudelta 2004–2005. Pukki pelasi 46 sarjaottelusta 43, joista kaikki avauskokoonpanossa. Hän voitti sarjan maalipörssin 29 maalilla ja teki myös oman yhden kauden maaliennätyksensä. Norwich voitti Championshipin kaudella 2018–19 ja nousi seuraavaksi kaudeksi Englannin Valioliigaan. Pukki valittiin kauden päätteeksi Championshipin parhaaksi pelaajaksi, sarjan tähdistöjoukkueeseen, pelaajayhdistyksen tähdistöjoukkueeseen ja Norwichin vuoden pelaajaksi. Suomen Palloliitto valitsi Pukin kauden päätteeksi Vuoden pelaajaksi.Pukki solmi heinäkuussa 2019 uuden kolmen vuoden sopimuksen Valioliigaan nousseen Norwichin kanssa. Pukki pelasi ensimmäisen kerran Valioliigassa 9. elokuuta 2019 ottelussa Liverpool–Norwich. Edellinen Valioliigassa pelannut suomalainen oli Jussi Jääskeläinen kaudella 2014–2015. Ensimmäisen liigamaalin Pukki teki heti ensimmäisessä ottelussa, kun hän viimeisteli joukkueen ainoan maalin 1–4-tappiossa. Hänestä tuli 11. suomalainen maalintekijä Englannin Valioliigassa. Seuraavassa ottelussa Pukki teki hattutempun, kun Norwich voitti Newcastlen kotikentällään maalein 3–1. Pukki teki viidessä ensimmäisessä ottelussa kuusi maalia, ja hänet valittiin liigan elokuun pelaajaksi. Norwich valui syksyn aikana putoamistaisteluun ja pitkien voittomien putkien seurauksena sarjassa viimeiseksi. Urheilutoimittajain Liitto valitsi Pukin vuodenvaihteessa Vuoden jalkapalloilijaksi, ja hänet palkittiin Suomen urheilugaalassa Vuoden urheilijana 2019. Valioliigan kausi 2019–2020 keskeytyi maaliskuussa 2020 maailmanlaajuisen koronaviruspandemian vuoksi. Liigan jäädessä tauolle Norwich oli sarjassa viimeisenä 29 ottelun jälkeen. Sarja jatkui kolmen kuukauden tauon jälkeen ilman yleisöä kesäkuussa. Pukki pelasi kaudella 2019–2020 yhteensä 36 liigaottelua, joista 33 avauskokoonpanossa. Hän oli joukkueen paras maalintekijä 11 maalilla. Norwich hävisi kaikki yhdeksän ottelua tauon jälkeen. Se jäi sarjassa viimeiseksi ja putosi takaisin Championshipiin.Kaudella 2020–2021 Pukki on pelannut Championshipissä Norwich Cityn joukkueessa menestykkäästi. Hän teki Norwichille kauden 21. maalinsa vierasottelussa Sheffield Wednesdayta vastaan 14.3.2021 pelatussa ottelussa. Se oli Pukin 50. maali Championshipissä. Tällä maalilla hänestä tuli nopeimmin 50 maaliin nykymuotoisen Englannin Mestaruussarjan historiassa yltänyt pelaaja. Pukki sai 50 maalia täyteen 75. ottelussaan. Aiempi ennätys oli jaettuna Dwight Gaylen ja Shaun Goaterin nimissä. Molemmat heistä onnistuivat tässä 83 ottelussa. Kauden päätteeksi Norwich voitti Championshipin mestaruuden.


== Maajoukkue ==
Teemu Pukki debytoi ikäluokkansa (1990) maajoukkueessa 15-vuotiaana 10. elokuuta 2005 Neathissa pelatussa maaottelussa Wales–Suomi. Pukki pelasi oman ikäluokkansa maajoukkueessa 32 maaottelua, vuotta vanhempien (1989) maajoukkueessa 18 maaottelua, ja kaksi vuotta vanhempien (1988) maajoukkueessa kaksi maaottelua. Poikien maaotteluissa hän teki yhteensä 23 maalia.Alle 21-vuotiaiden maajoukkueessa Pukki debytoi 19-vuotiaana 6. kesäkuuta 2009 Valkeakoskella Tehtaan kentällä pelatussa maaottelussa Suomi–Valko-Venäjä. Pukki valittiin nuorimpana pelaajana Suomen vuoden 2009 alle 21-vuotiaiden EM-kisojen joukkueeseen, ja hän pelasi kaikkissa Suomen kolmessa EM-kisojen ottelussa. Pukki kuului Suomen vakiomiehistöön myös vuoden 2011 alle 21-vuotiaiden EM-kisojen karsintaotteluissa. Pukki pelasi 21 nuorten maaottelua ja hän teki niissä kuusi maalia.


=== MM-karsinnat 2008–09 ===
A-maajoukkueessa Pukki pelasi ensimmäisen kerran 18-vuotiaana, kun Stuart Baxter vaihtoi hänet Jari Litmasen tilalle 4. helmikuuta 2009 Tokiossa maaottelussa Japani–Suomi. Pukki pelasi vuoden 2010 MM-kisojen karsintojen aikana myös alle 21-vuotiaiden maajoukkueessa.


=== EM-karsinnat 2010–11 ===
Pukki pelasi kahdessa vuoden 2012 EM-kisojen karsintoihin valmistavassa ottelussa alkuvuodesta 2010, mutta jatkoi pelaamistaan vielä karsintojen alkaessa alle 21-vuotiaiden maajoukkueessa. A-maajoukkueen vakiomiehistöön Pukki nousi kesän 2011 aikana Mixu Paatelaisen aloitettua maajoukkueen päävalmentajana. Ensimmäisen arvokisojen karsintaottelun Pukki pelasi 2. syyskuuta 2011, kun Paatelainen vaihtoi hänet Daniel Sjölundin tilalle Olympiastadionilla pelatussa vuoden 2012 EM-kisojen karsintojen ottelussa Suomi–Moldova. Pukki aloitti avauskokoonpanossa yhtenä kolmesta hyökkääjästä karsintojen seuraavissa kotiotteluissa Hollantia ja Ruotsia vastaan, ja hän pelasi lopulta yhteensä neljässä vuoden 2011 karsintaottelussa. Suomi sijoittui vuoden 2012 EM-kisojen karsintalohkossaan neljänneksi Hollannin, Ruotsin ja Unkarin jälkeen. Lohkossa Suomen taakse jäivät Moldova ja San Marino. Pukki pelasi vuosina 2010–2011 yhteensä kahdeksan A-maaottelua.


=== MM-karsinnat 2012–13 ===
Ensimmäisen A-maaottelumaalin Pukki teki 26. toukokuuta 2012 Itävallan Salzburgissa pelatussa maaottelussa Turkki–Suomi, kun hän viimeisteli Suomen toisen maalin 3–2-voittoon päättyneessä ottelussa. Pukki pelasi viidessä vuoden 2014 MM-kisojen karsintoihin valmistavassa maaottelussa, ja karsintojen avausottelussa Ranskaa vastaan hän muodosti hyökkäyskolmikon Roman Eremenkon ja Kasper Hämäläisen kanssa. Pukki pelasi molemmissa syksyn 2012 karsintaotteluissa avauskokoonpanossa. Vuoden 2014 MM-kisojen karsintojen ehdottomaksi kohokohdaksi jäi Gijónissa maaliskuussa 2013 pelattu vierasottelu Espanjaa vastaan. Suomi venyi ottelussa 1–1-tasapeliin hallitsevaa maailmanmestaria ja Euroopan mestaria vastaan. Pukki teki ottelussa ensimmäisen arvokisojen karsintaotteluiden maalinsa, kun hän tasoitti ottelun 1–1-lukemiin. Maali valittiin myöhemmin Suomen Urheilugaalassa vuoden 2013 sykähdyttävimmäksi urheiluhetkeksi. Pukki pelasi kaikissa Suomen kuudessa vuoden 2013 karsintaottelussa avauskokoonpanossa, ja pelipaikka vakiintui kärkihyökkääjäksi. Suomi sijoittui vuoden 2014 MM-kisojen karsintalohkossaan kolmanneksi Espanjan ja Ranskan jälkeen. Lohkossa Suomen taakse jäivät Georgia ja Valko-Venäjä. Pukki pelasi kaikissa Suomen kahdeksassa karsintaottelussa avauskokoonpanossa ja teki niissä kaksi maalia. Vuosina 2012–2013 hän pelasi yhteensä 19 maaottelua, joissa teki kuusi maalia.


=== EM-karsinnat 2014–15 ===
Odotukset vuoden 2016 EM-kisojen karsintoja kohtaan olivat suuret, kun lopputurnaukseen pääsi ensimmäistä kertaa 24 maata. Pukki pelasi neljässä karsintoihin valmistavassa maaottelussa, ja karsintojen avausottelussa hän muodosti hyökkäyskolmikon Roman Eremenkon ja Riku Riskin kanssa. Pukki pelasi kaikissa vuoden 2014 karsintaotteluissa avauskokoonpanossa. Suomi voitti karsintojen avausottelussa Färsaaret mutta sai sen jälkeen vain yhden pisteen seuraavista viidestä ottelusta. Suomen hävittyä neljä karsintaottelua peräkkäin päävalmentaja Mixu Paatelainen sai potkut kesäkuussa 2015, ja loppuvuoden maajoukkueen päävalmentajana toimi Markku Kanerva. Pukki pelasi myös maalis- ja kesäkuun karsintaotteluissa avauskokoonpanossa. A-maajoukkue palasi Kanervan alaisuudessa perinteiseen 4–4–2-ryhmitykseen, ja Pukki sai syksyn karsintaotteluissa rinnalleen myös toisen hyökkääjän. Pukki pelasi syksyn 2015 karsintaotteluissa hyökkääjäkaksikkona mm. Kasper Hämäläisen ja Joel Pohjanpalon kanssa. Suomi jäi vuoden 2016 EM-kisojen karsintalohkossaan neljänneksi Pohjois-Irlannin, Romanian ja Unkarin jälkeen. Lohkossa Suomen taakse jäivät Färsaaret ja Kreikka. Pukki pelasi Suomen kymmenestä karsintaottelusta yhdeksän ja vuosina 2014–2015 yhteensä 16 maaottelua, joissa hän teki kaksi maalia.


=== MM-karsinnat 2016–17 ===
Suomi aloitti valmistautumisen vuoden 2018 MM-kisojen karsintoihin uuden päävalmentajan Hans Backen johdolla, ja Pukki pelasi kuudessa karsintoihin valmistavassa ottelussa. Karsintojen avausottelussa Pukki muodosti Suomen kärkiparin Joel Pohjanpalon kanssa Backen 5–3–2-ryhmityksessä. Pukki pelasi vuoden 2016 karsintaotteluissa hyökkääjäkaksikkona myös Kasper Hämäläisen sekä Robin Lodin kanssa ja onnistui rikkomaan pitkän maalittoman putkensa maajoukkueessa vierasottelussa Islantia vastaan. A-maajoukkueen vuosi 2016 oli synkkä, kun joukkue ei voittanut vuoden aikana yhtään ottelua. Suomi sai neljästä karsintaottelusta yhden pisteen, ja päävalmentaja Backe sai potkut joulukuussa 2016. Uudeksi päävalmentajaksi nimitettiin Markku Kanerva. Pukki pelasi keväällä ja kesällä 2017 maajoukkueen hyökkäyksessä yhdessä Pohjanpalon kanssa sekä yksinäisenä kärkipelaajana. MM-karsintojen loppu sujui Suomelta hyvin ja neljä ottelua toi syksyllä 2017 kahdeksan pistettä. Syksyn karsintaotteluista Pukki pelasi kolmessa. Suomi jäi vuoden 2018 MM-kisojen karsintalohkossaan viidenneksi Islannin, Kroatian, Ukrainan ja Turkin jälkeen. Lohkossa Suomen taakse jäi Kosovo. Pukki pelasi Suomen kymmenestä karsintaottelusta yhdeksän ja vuosina 2016–2017 yhteensä 18 maaottelua, joissa hän teki kaksi maalia.


=== KL ja EM-karsinnat 2018–19 ===
Maajoukkueen vuosi 2018 alkoi valmistautumisella uuteen kilpailuun, Kansojen liigaan. Suomi aloitti syksyllä C-liigassa samassa lohkossa Unkarin, Kreikan ja Viron kanssa. Pukki aloitti Kansojen liigan ottelut Jasse Tuomisen kanssa kärkiparina Kanervan 4–4–2-ryhmityksessä. Pukki ja Tuominen pelasivat Suomen hyökkääjäkaksikkona kaikissa kuudessa Kansojen liigan ottelussa. Suomi voitti kolme ensimmäistä ottelua 1–0, ja Pukki iski kaikissa peleissä voittomaalin. Suomi voitti oman lohkonsa ja nousi Kansojen liigassa B-liigaan. Pukki pelasi vuonna 2018 kahdeksan maaottelua ja teki viisi maalia.
Maajoukkue jatkoi menestyksekkäiden Kansojen liigan otteluiden jälkeen vuoden 2020 EM-kisojen karsintoihin. Karsinnat alkoivat maaliskuussa 2019 tappiolla Italiaa vastaan, mutta voitot neljästä seuraavasta ottelusta nostivat Suomen lohkossa kakkossijalle ja taistelemaan toisesta suorasta kisapaikasta. Pukki jatkoi suuressa roolissa joukkueen hyökkäyksessä, ja hän teki viisi maalia kesä- ja syyskuun neljässä ottelussa. Kun Suomi voitti lokakuussa Armenian 3–0, oli lohkon kakkossijan varmistaminen mahdollista karsintojen toiseksi viimeisessä ottelussa 15. marraskuuta 2019. Suomi voitti Liechtensteinin Töölön jalkapallostadionilla maalein 3–0, ja Pukki teki ottelussa toisen ja kolmannen maalin. Suomi oli karsintalohkossa Italian jälkeen toinen ja pääsi Markku Kanervan johdolla ensimmäistä kertaa karsinnoista EM-lopputurnaukseen. Suomen taakse jäivät Kreikka, Bosnia-Hertsegovina, Armenia ja Liechtenstein. Pukki pelasi kaikki kymmenen karsintaottelua, ja teki niissä kymmenen maalia.


=== MM-karsinnat 2021 ===
Pukki siirtyi Suomen maajoukkueen kaikkien aikojen maalintekijätilaston kärkeen tekemällä 12. lokakuuta 2021 ottelussa Kazakstan–Suomi kummatkin maalit, ottelun päättyessä 0–2.


== Saavutukset ==


=== Seurat ===
Sevilla

Nuorten Copa del Rey (1): 2008HJK

Veikkausliiga (2): 2010, 2011
Suomen Cup (1): 2011Celtic

Premiership (1): 2013–2014Brøndby IF

Tanskan cup (1): 2017–2018Norwich City

Championship (1): 2018–2019


=== Henkilökohtaiset ===
Suomen Palloliiton Vuoden poikapelaaja (1): 2006
Kymenlaakson vuoden nuori urheilija (1): 2007
Kymenlaakson vuoden urheiluteko (2): 2008, 2011
Veikkausliigan All Stars (1): 2011
Suomen urheilugaalan Vuoden läpimurto (1): 2011
Kymenlaakson vuoden urheilusaavutus, yleisöäänestys (1): 2011
Kymenlaakson vuoden urheilija (1): 2011
Suomen Urheilugaalan Vuoden sykähdyttävin urheiluhetki (1): 2013
Tanskan Superligan kuukauden pelaaja (2): 11/2014, 8/2016
Championshipin paras pelaaja (1): 2018–2019
Championshipin kuukauden pelaaja (1): 2/2021
Championshipin tähdistökenttä (1): 2018–2019
Pelaajayhdistyksen Championshipin tähdistökenttä (1): 2018–2019
Norwichin paras pelaaja (1): 2018–2019
Championshipin maalipörssi (1): 2018–2019
Palloliiton Vuoden pelaaja (2): 2019, 2020
Englannin liigan kuukauden pelaaja (1): 8/2019
Urheilutoimittajain liiton Vuoden jalkapalloilija (1): 2019
Suomen urheilugaalan Vuoden urheilija (1): 2019
Eniten maaleja Suomen A-maajoukkueessa


== Tilastot ==


=== Kausi kaudelta ===
Tilanne 6. huhtikuuta 2021.
(2) Toinen sarjataso.(3) Kolmas sarjataso.


=== A-maajoukkuemaalit ===
Tilanne 15. lokakuuta 2021. Tilastossa Suomen maalit ensin.


== Lähteet ==


== Kirjallisuutta ==
Kanerva, Juha: Teemu Pukki. Koko tarina.   Helsinki: Readme.fi, 2019. ISBN 978-952-373-022-9.     
Virtanen, Ari: Oi Suomi on! Huuhkajien tie jalkapallon EM-kilpailuihin.   Helsinki: HS-kirjat, 2020. ISBN 978-952-365-018-3.     


== Aiheesta muualla ==
Teemu Pukki Norwich Cityn sivuilla (Arkistoitu – Internet Archive) (englanniksi)
Teemu Pukki Palloliiton sivuilla (Arkistoitu – Internet Archive)
Teemu Pukki Transfermarkt-sivustolla (englanniksi)
Teemu Pukki Football Finns -sivustolla (Arkistoitu – Internet Archive) (englanniksi)