revision: 20668942
title: Dungenessin rautatieasema
url: https://fi.wikipedia.org/wiki/Dungenessin_rautatieasema


---

Dungenessin rautatieasema on kapearaiteisen Romney, Hythe and Dymchurch Railwayn liikennepaikka ja rautatien eteläinen pääteasema. Se sijaitsee Dungenessin niemellä Romney Marshin alueella Kentin kreivikunnassa Englannissa.
Liikennepaikka avattiin virallisesti 24. toukokuuta 1928, vuosi New Romneyn rautatieaseman avaamisen jälkeen. Radanrakennustyö oli kuitenkin avajaisten aikaan vielä kesken, sillä rata ulottui vain The Pilot Innin rautatieasemalle, jonne jouduttiin rakentamaan tilapäinen kolmioraide vetureiden kääntämistä varten. Rautatie Dungenessiin saakka avattiin liikenteelle elokuussa 1928, ja asema on ollut käytössä siitä lähtien.
Dungeness on yksi harvoja käytössä olevia paluusilmukassa sijaitsevia rautatieasemia Englannissa. Paluusilmukkaraidejärjestelyn ansiosta liikennepaikalle saapuvat junat voivat jatkaa matkaansa paluusuuntaan ilman, että veturia tarvitsee irrottaa junasta tai kääntää kääntöpöydällä.
Dungenessin asemalla on kaksi lipputoimistoa, joista toinen on käyttämättömänä. Lisäksi asemalla on kauppa, laaja kahvila ja ravintola, saniteettitilat ja odotuskatos. Höyryvetureita varten asemalla on lisäksi vesitorni. Virallisesti asemalla on vain yksi laituriraide, joskin myös laituritonta sivuraidetta käytetään kesäaikana junien lähtöraiteena.


== Kuvia ==


== Aiheesta muualla ==

Romney, Hythe and Dymchurch Railway: Dungeness station (Arkistoitu – Internet Archive)