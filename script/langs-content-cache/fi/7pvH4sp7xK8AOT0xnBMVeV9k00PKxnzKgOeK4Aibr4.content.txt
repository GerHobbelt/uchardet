revision: 21595375
title: Amazon Alexa
url: https://fi.wikipedia.org/wiki/Amazon_Alexa


---

Amazon Alexa tai Alexa on Amazon.comin kehittämä ja julkaisema virtuaaliavustaja, jota käytettiin ensiksi Amazon Echossa. Vuoden 2017 CES-messuilla sen ilmoitettiin laajenevan muidenkin valmistajien älykaiuttimiin ja muihin laitteisiin. Sovelluskehittäjille avatulla ja alustariippumattomalle Alexalle esiteltiin CES 2017 -messuilla enemmän kehittäjän ulkopuolisten valmistajien toteutuksia kuin Cortanalle, Sirille tai Google Assistantille.


== Historia ==
Alexan edeltäjä on puolalainen Ivona, jonka Amazon osti vuonna 2013. Amazon julkisti Alexan yhdessä Echon kanssa marraskuussa 2014.Tammikuuhun 2019 mennessä Alexaa käyttäviä tuotteita oli myyty 100 miljoonaa kappaletta.


== Käyttö ==
Amazon Alexa aktivoituu sanomalla sille ”Alexa”, minkä jälkeen käyttäjän ja Alexan väliset keskustelut tallennetaan Amazonin palvelimille. Amazon.com ei ole suostunut kertomaan, käyttääkö se Alexan kuulemaa puhetta kohdennettuun mainontaan tai tuotesuosituksiin. Alexalle lähetetyt käskyt lähetetään prosessoitavaksi Amazon.comin palvelimille, josta oikea vastaus lähetetään takaisin. Alexa osaa muun muassa vastata käyttäjänsä esittämiin kysymyksiin, kertoa urheilutuloksia ja käynnistää musiikin toiston.


== Arviot ==
Alexan julkaisun aikaan sitä kuvattiin tietokoneen käytön uudeksi sukupolveksi tulevaisuudeksi ja tuotteen olevan kuin Star Trekistä.
Kymmenen vuottan Alexan julkaisun jälkeen on arvioitu tuotteen olevan Amazonille valtaisa epäonnistuminen. Amazonin Worldwide Digital -divisioonan, joka sisältää Alexan, Echo-kaiuttimet ja Prime Video -palvelun, arvioidaan tekevän vuonna 2022 kymmenen miljardia dollaria tappiota. Suurin osa tappioista lliittyy Alexaan ja muihin laitteisiin.
Amazonin strategiana on ollut myydä laitteita tappiolla ja korvata menetykset myöhemmistä ostoksista. Alexaa käytetään miljardeja kertoja viikossa, mutta komennot ovat usein triviaaleja, kuten musiikkikappaleiden vaihtaminen tai säätietojen haku. Amazonin on mahdotonta tehdä voittoa tälläisestä käytöstä. Amazonin alkuperäisenä tarkoituksena oli, että käyttäjät tilaisivat tuotteita virtuaaliavustajan avulla.


== Katso myös ==
Apple Siri
ChatGPT
Google Assistant
Tekoäly


== Lähteet ==