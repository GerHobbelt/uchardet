revision: 21372751
title: Cube
url: https://fi.wikipedia.org/wiki/Ice_Cube


---

Ice Cube (oikealta nimeltään O’Shea Jackson, s. 15. kesäkuuta 1969) on yhdysvaltalainen rap-artisti ja näyttelijä. Hän aloitti uransa 1980-luvun jälkipuoliskolla gangsta-rap-yhtyeessä N.W.A., josta hän siirtyi vuonna 1989 menestyksekkäälle soolouralle. Hänen musiikkiuraansa ovat värittäneet hänen provokatiivisten sanoitustensa aiheuttamat kohut. Ice Cube teki näyttelijädebyyttinsä vuoden 1991 elokuvassa Boyz n the Hood – kulman kundit, ja ensimmäisten sooloalbumiensa jälkeen hän alkoi keskittyä musiikin julkaisemisen lisäksi elokuvauraansa. Hän on toiminut sittemmin myös käsikirjoittajan, tuottajan ja ohjaajan roolissa.


== Elämäkerta ==


=== Varhainen elämä ja ura ===
Ice Cube syntyi Los Angelesin South Centralissa vuonna 1969. Hänen isänsä oli puutarhanhoitaja ja äitinsä sairaalan vastaanottovirkailija. Vanhemman veljen lisäksi hänellä oli siskopuoli, joka tapettiin hänen ollessa 12-vuotias. Rap-artistit Del the Funky Homosapien ja Kam ovat Ice Cuben serkkuja. Ice Cube kasvoi Van Wick Streetillä South Centralissa, joka oli hänen nuoruudessaan ongelmallista aluetta. Hän pärjäsi koulussa hyvin, ja hänen vanhempansa siirsivät hänet opiskelemaan paikallisesta koulusta William Howard Taft High Schooliin varakkaammalle Woodland Hillsin alueelle. Erilainen ympäristö sai hänet miettimään, miksei hänen kotiseutunsa epäkohdat saaneet enempää huomiota.
Ice Cube kiinnostui hip hop -kulttuurista nuorena, ja hän alkoi kirjoittamaan riimejä opiskellessaan high schoolissa. Hän tapasi ystävänsä Sir Jinxin kautta tämän serkun Dr. Dren, joka oli jo tuolloin saanut mainetta DJ:nä. Ice Cube alkoi esiintymään Dr. Dren juhlissa, joka toimi pian tuottajanakin Ice Cuben silloisen yhtyeen julkaisemilla singleillä.
Dr. Dren kautta Ice Cube tutustui Eazy-E:n kanssa. Hän kirjoitti tälle kappaleen "Boys-N-The-Hood", ja tästä yhteistyöstä syntyi pohja N.W.A.-yhtyeelle. Hän oli mukana kirjoittajana ja esiintyjänä Macola Recordsin julkaisemalla levytyksellä, josta yhtye sai julkisuutta ennen debyyttialbumiaan.High schoolin jälkeen Ice Cube opiskeli arkkitehtisuunnittelua Arizonassa. Kun hän sai opintonsa suoritettua, hän alkoi työstää N.W.A.:n kanssa albumia Straight Outta Compton, jonka kappaleista hän oli kirjoittamassa suurinta osaa. Albumi julkaistiin vuonna 1988 Ruthless Recordsin kautta. Gangsta rap -genren merkkipaaluna pidetyn Straight Outta Comptonin aiheita olivat muun muassa jengi- ja poliisiväkivalta, ja vaikka se herätti syytöksiä rikollisuuden ylistämisestä ja ala-arvoisesta kielenkäytöstä, sai se myös arvostusta kriitikoilta ja kaupallista menestystä. Ice Cube koki, ettei hän kuitenkaan saanut työpanoksestaan ansaitsemaansa korvausta, ja kiistan seurauksena hän erosi N.W.A.:sta vuonna 1989.


=== Soolouran alku ===
Ice Cube liittyi eroamisensa jälkeen Da Lench Mob -ryhmään, jonka kanssa hän teki ensimmäisen sooloalbuminsa AmeriKKKa’s Most Wanted. Vuonna 1990 julkaistu levy herätti kohua sen poliittisuuden ja aggressiivisuuden takia. Seuraavana vuonna Ice Cube debytoi valkokankaalla John Singletonin elokuvassa Boyz n the Hood - kulman kundit Doughboyn roolissa. Samana vuonna hän julkaisi toisen sooloalbuminsa Death Certificate, joka oli ensimmäistä levyäkin kiistellympi.Vuonna 1992 Ice Cube julkaisi kolmannen sooloalbuminsa, The Predatorin. Levy ei ollut enää niin aggressiivinen kuin edeltäjänsä: esimerkiksi musiikkityyli oli vaihtunut g-funkiin. Albumista tuli Ice Cuben menestynein, koska sitä myytiin Yhdysvalloissa viisi miljoonaa kappaletta, mikä oikeutti viisinkertaiseen platinalevyyn. Tässä vaiheessa Ice Cuben katsotaan julkaisseen uransa tärkeimmät albumit. Samana vuonna hän tuotti myös Da Lench Mobin debyyttialbumin, Guerrillas In Tha Mist.
Ice Cube julkaisi seuraavana vuonna albumin Lethal Injection, mutta se ei menestynyt yhtä hyvin kuin edeltäjänsä. Samana vuonna hän myös vieraili Tupac Shakurin Strictly 4 My N.I.G.G.A.Z... -albumilla. 


=== Kasvava keskittyminen elokuvauraan ===
Ice Cube alkoi julkaista omia albumejaan aiempaa harvemmin. Osasyynä tähän oli hänen kasvava keskittyminen elokuvauraansa. Hän teki ennen seuraavan sooloalbuminsa julkaisua Murder Was the Case -soundtrackille Dr. Dren kanssa singlen "Natural Born Killaz" vuonna 1994 ja vuonna 1996 uuden Westside Connection -yhtyeensä kanssa albumin Bow Down, joka nousi Billboard 200 -listalla toiseksi ja myi platinaa. Elokuvapuolella hän esiintyi näihin aikoihin muun muassa John Singleltonin ohjauksessa Higher Learning ja F. Gary Grayn kulttiklassikossa Friday, jota hän oli ollut myös käsikirjoittamassa. Hänen oma esikoisohjauksensa The Players Club ilmestyi vuonna 1998, ja sen soundtrackiin sisältyi hänen singlensä "We Be Clubbin". Hän perusti lisäksi elokuvatuotantoyhtiön CubeVision.
Myöhemmin samana vuonna Ice Cube julkaisi kuudennen sooloalbuminsa War & Peace - Volume 1 (The War Disc). Se myi platinaa, kuten hänen aiemmatkin albuminsa. Albumi sai jatkoa vuonna 2000 War & Peace - Volume 2 (The Peace Disc) -albumista, jolla vierailevat muun muassa kaksi N.W.A.:n entistä jäsentä, Dr. Dre ja MC Ren. 
2010-luvun alkuun mennessä ilmestyivät myös levyt Greatest Hits, joka sisälsi vanhojen hittien lisäksi kaksi uutta kappaletta, Westside Connectionin Terrorist Threats, nopeasti kultaa myynytlähde? Laugh Now, Cry Later, jälleen Billboard 200 -listan kärkikymmenen joukkoon yltänyt Raw Footage ja I Am the West, jolla esiintyivät myös Ice Cube kaksi poikaa. Ice Cube nimettiin yhdeksi kaikkien aikojen parhaista rap-artisteista Hip-Hop Honorissa vuonna 2006. Hän jatkoi aktiivisesti myös elokuvauraansa, ja hän oli mukana esimerkiksi elokuvissa Next Friday, Friday After Next, Ghosts of Mars, Barbershop ja Ollaanko jo perillä?.


=== Everythang’s Corrupt ja myöhempi ura ===

Vuonna 2012 Ice Cube ilmoitti työskentelevänsä kymmenennen albuminsa parissa, jonka nimen kerrottiin olevan Everythang's Corrupt. Hän julkaisi samannimisen kappaleen samana vuonna, joka on albumin ensimmäinen single. Hän julkaisi muitakin singlejä 2013–2014, mutta albumin julkaisu viivästyi kiireisen elokuva- ja televisiouran vuoksi.Samoihin aikoihin Ice Cube näytteli muun muassa komediaelokuvassa 21 Jump Street ja sen jatko-osassa 22 Jump Street. Hän oli mukana tuottamassa vuonna 2015 julkaistua N.W.A.:n tarinan kertovaa elokuvaa Straight Outta Compton. Elokuvassa Ice Cubea näytteli hänen poikansa O’Shea Jackson Jr.Kesäkuussa 2017 Ice Cube julkaisi kappaleet "Only One Me", "Good Cop, Bad Cop" ja "Dominate The Weak" osana Death Certificate -albumin 25-vuotisjuhlajulkaisua. Hänelle omistettiin 12. kesäkuuta 2017 tähti Hollywood Walk of Famella. Samana vuonna hän perusti yhdessä Jeff Kwainetzin kanssa 3x3-koripalloliigan BIG3 muun uransa ohella.Everythang’s Corrupt -projekti alkoi edetä taas vuonna 2018. 9. marraskuuta Ice Cube julkaisi albumin toisen singlen "Arrest the President", ja 4. joulukuuta julkaistiin levyn kolmas single "That New Funkadelic". Everythang’s Corrupt -albumin julkaisupäivä oli kolme päivää myöhemmin. Albumi sai kriitikoilta ristiriitaisen vastaanoton.2020-luvun alussa Ice Cube perusti yhdessä Snoop Doggin, Too Shortin ja E-40:n kanssa superyhtyeen Mount Westmore. Yhtye julkaisi esikoisalbuminsa vuonna 2022.


== Esiintymiset Suomessa ==
Ice Cube esiintyi Suomessa ensimmäistä kertaa urallaan 23. heinäkuuta 2008 Helsingin jäähallissa.
17. elokuuta 2012 Ice Cube esiintyi Tampereella Blockfest-kaupunkifestivaalilla.


== Henkilökohtainen elämä ==
Ice Cube avioitui vuonna 1992 Kim Woodruff-Jacksonin kanssa. Parilla on neljä lasta. Hänen poikansa O'Shea Jackson Jr. on näyttelijä ja rap-artisti. Myös hänen toinen poikansa Darrell Jackson on tehnyt uraa rap-artistina.Ice Cube sai kristillisen kasvatuksen, mutta hän kääntyi muslimiksi 1990-luvun alussa. Hänen serkkunsa Kam tutustutti hänet Nation of Islam -järjestöön, joskaan hän ei liittynyt sen varsinaiseksi jäseneksi. Myöhemmin Ice Cube kuitenkin totesi pitävänsä uskontoja ihmisten keksiminä ja viallisina, ja ettei hän "seuraa ketään", mutta uskovansa silti yhteen Jumalaan. Vuoden 2017 haastattelussa häneltä kysyttiin harjoittaako hän islamia, johon hän vastasi myönteisesti, mutta sanoi myös mahdollisesti vaihtavansa uskontoa elämänsä aikana.


== Diskografia ==


=== Albumit ===


==== Soolo ====
AmeriKKKa’s Most Wanted (1990) - 2x platinaa
Kill at Will (EP) (1990) - platinaa
Death Certificate (1991) - 2x platinaa
The Predator (1992) - 3x platinaa
Lethal Injection (1993) - 2x platinaa
War & Peace Vol. 1 (The War Disc) (1998) - 2x platinaa
War & Peace Vol. 2 (The Peace Disc) (2000) - platinaa
Laugh Now, Cry Later (2006) - platinaa
Raw Footage (2008) - kultaa
I Am the West (2010) - kultaa
Everythang's Corrupt (2018)


==== Kokoelma-albumit ====
Bootlegs & B-Sides (1994) - kultaa
Featuring... Ice Cube (1997) - kultaa
Greatest Hits (2001) platinaa
In the Movies (2007)


==== N.W.A:n kanssa ====
N.W.A. and the Posse (1987) - kultaa
Straight Outta Compton (1988) - 2x platinaa
Greatest Hits (1996) - platinaa
The N.W.A. Legacy, Vol. 1: 1988-1999 (1999) - platinaa
The N.W.A. Legacy, Vol. 2 (2002)
The Best of N.W.A. - The Strength of Street Knowledge (2007)


==== Westside Connectionin kanssa ====
Bow Down (1996) - platinaa
Terrorist Threats (2003) - kultaa
World Wide West Side (2004)


==== CIA:n kanssa ====
My Posse (1987)


==== Da Lench Mobin kanssa ====
Guerillas in tha Mist (1992) - kultaa
Planet of da Apes (1994)


== Filmografia ==


=== Näyttelijänä ===
Boyz n the Hood – kulman kundit (1991) – "Doughboy" Darin Baker
Tunkeutujat (Trespass) (1992) – Savon
CB4 (1993) – himself in segment
Lasikilpi (The Glass Shield) (1994) – Teddy Woods
Higher Learning (1995) – Fudge
Friday (1995) – Craig Jones
Dangerous Ground (1997) – Vusi Madlazi
Anakonda (Anaconda) (1997) – Danny Rich
The Players Club (1998) – Reggie
I Got the Hook Up (1998) – Gun Runner
Kolme kuningasta (Three Kings) (1999) – SSgt. Chief Elgin
Thicker Than Water (1999) – Slink
Next Friday (2000) – Craig Jones
Ghosts of Mars (2001) – James 'Desolation' Williams
Kahden keikan välillä (All About the Benjamins) (2002) – Bookum
BarberShop (2002) – Calvin Palmer
Friday After Next (2002) – Craig Jones
Hanaa! (Torque) (2004) – Trey
BarberShop 2: Back in Business (2004) – Calvin
Ollaanko jo perillä? (2005) – Nick Persons
xXx 2: The Next Level (2005) – Darius Stone
Ollaanko jo valmiita? (2007) – Nick Persons
The Extractors (2008)
First Sunday (2008) – Durell
The Janky Promoters (2009) – Russell Redds
Lottery Ticket (2010)
Rampart (2011)
21 Jump Street (2012) – Capt. Dickson
22 Jump Street (2014) – Capt. Dickson
Ride Along (2014) – James Payton
Manolon lumoava matka (2014)
Ride Along 2 (2016)
Barbershop: The Next Cut (2016) – Calvin Palmer, Jr.
xXx: Return of Xander Cage (2017)
Fist Fight (2017)
The High Note (2020)


=== Ohjaajana/käsikirjoittajana/tuottajana ===
Friday (1995) käsikirjoittaja, päätuottaja
Dangerous Ground (1997) päätuottaja
The Players Club (1998) käsikirjoittaja, ohjaaja, päätuottaja
Next Friday (2000) käsikirjoittaja, tuottaja
All About The Benjamins (2002) tuottaja
Friday After Next (2002) käsikirjoittaja, tuottaja
BarberShop 2: Back in Business (2004) päätuottaja
BarberShop: The Series (2005) päätuottaja
Ollaanko jo perillä? (2005) tuottaja
Beauty Shop (2005) päätuottaja
Black. White. (2006) päätuottaja
Ollaanko jo valmiita? (2007) tuottaja
Friday: The Animated Series (2007) päätuottaja
The Janky Promoters (2009) käsikirjoittaja
Lottery Ticket (2010) käsikirjoittaja
Straight Outta Compton (2015) tuottaja


== Lähteet ==


== Aiheesta muualla ==
 Kuvia tai muita tiedostoja aiheesta Ice Cube Wikimedia CommonsissaVirallinen kotisivu
Ice Cube Internet Movie Databasessa. (englanniksi)
Ice Cube Discogs-sivustolla.