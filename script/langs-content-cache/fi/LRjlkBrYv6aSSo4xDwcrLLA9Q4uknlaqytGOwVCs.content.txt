revision: 21585248
title: Tampa Bay Buccaneers
url: https://fi.wikipedia.org/wiki/Tampa_Bay_Buccaneers


---

Tampa Bay Buccaneers on Yhdysvalloissa NFL:ssä pelaava amerikkalaisen jalkapallon seura. Se pelaa National Football Conferencen eteläisessä divisioonassa, NFC Southissa. Seuran kotipaikka on Tampassa, Floridan osavaltiossa.Joukkue liittyi NFL:ään samaan aikaan Seattle Seahawksin kanssa vuonna 1976. Joukkueen omisti vuodesta 1995 yhdysvaltalainen miljardööri Malcolm Glazer, joka omisti Buccaneersin lisäksi Englannin Valioliiga -joukkue Manchester Unitedin. Hänen kuoltuaan vuonna 2014 omistajina ovat jatkaneet hänen perillisensä.Buccaneers on voittanut Super Bowlin kaksi kertaa, kaudella 2002 ja 2020. Se voitti tammikuussa 2003 pelatussa loppuottelussa (Super Bowl XXXVII) Oakland Raidersin luvuin 48–21. Joukkue on voittanut oman divisioonansa kuusi kertaa, NFC Centralin kausina 1979, 1981 ja 1999 sekä NFC Southin kausina 2002, 2005 ja 2007, ja pelannut NFC:n mestaruusottelussa mestaruuskauden 2002 lisäksi kausina 1979 ja 1999. Aloittaessaan NFL:ssä Buccaneers hävisi 26 ensimmäistä otteluaan, mikä on liigan tappioputkiennätys. Joukkueen pisin pudotuspeliputki on neljä kautta, kaudesta 1999 kauteen 2002, ja pisin pudotuspelitön putki 14 kautta, kaudesta 1983 kauteen 1996. Se hävisi vuosina 1983–1996 joka kausi yli puolet otteluistaan, mikä sekin on NFL:n ennätys.Buccaneers on jäädyttänyt kolmen pelaajansa pelinumerot, Derrick Brooksin (numero 55), Warren Sappin (numero 99) ja Lee Roy Selmonin (numero 63). Lisäksi joukkueella on oma Ring of Honor, johon on valittu edellä mainittujen lisäksi valmentaja John McKay sekä pelaajat Jimmie Giles ja Paul Gruber.Buccaneersin kotistadion on vuonna 1998 avattu Raymond James Stadium. Kesän harjoitusleirin joukkue on pitänyt vuodesta 2009 One Buccaneer Placessa, Tampassa. Vuosina 2002–2008 harjoitusleirin paikkana oli Disney’s Wide World of Sports Complex Lake Buena Vistassa.


== Lähteet ==


== Aiheesta muualla ==
 Kuvia tai muita tiedostoja aiheesta Tampa Bay Buccaneers Wikimedia CommonsissaJoukkueen kotisivut (englanniksi)