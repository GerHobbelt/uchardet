revision: 21299471
title: Svoboda (puolue)
url: https://fi.wikipedia.org/wiki/Svoboda_(puolue)


---

Yleisukrainalainen liitto ”Svoboda”, lyhyemmin pelkkä Svoboda (suomeksi käännettynä: Vapaus) on ukrainalainen äärioikeistolainen nationalistinen puolue, jolla on eniten kannatusta Länsi-Ukrainassa.
Svoboda perustettiin vuonna 1991 nimellä Ukrainan sosiaalikansallinen puolue. Se on kuulunut tarkkailijana Euroopan kansallisten liikkeiden liittoon, jossa ovat mukana Ranskan Kansallinen rintama, Unkarin Jobbik, Ruotsin Kansallisdemokraatit ja Britannian kansallispuolue. Svobodaa pidetään yleisesti antisemitistisenä ja sen johtajat ovat usein antaneet juutalaisvastaisia lausuntoja. 
Vuoden 2012 parlamenttivaaleissa Svobodan kannatus nousi alle yhdestä prosentista yli kymmeneen, ja länsiukrainalaisessa Lvivin kaupungissa se sai yli puolet kaikista äänistä.Vuoden 2014 vallankumouksessa Svobodalla oli merkittävä rooli, ja vallanvaihdon jälkeen puolue sai uuteen hallitukseen neljä ministeriä ja valtakunnansyyttäjän paikan.  Vuoden 2014 presidentinvaaleihin osallistunut silloinen puoluejohtaja Oleh Tjahnybok sai vaatimattoman 1,16 prosentin kannatuksen (10. suosituin ehdokas). Ennenaikaisissa  syksyn 2014 parlamenttivaaleissa puolue jäi 4,7 prosentin kannatuksellaan (noin 740 000 ääntä) hiukan alle viiden prosentin valtakunnallisen äänikynnyksen. Koska vuoden 2011 vaalilain mukaan puolet 450 kansanedustajista valitaan kuitenkin vaalipiirikohtaisten tulosten perusteella, puolue oli saamassa vaalipiireistä seitsemän kansanedustajaa uuteen parlamenttiin.


== Lähteet ==