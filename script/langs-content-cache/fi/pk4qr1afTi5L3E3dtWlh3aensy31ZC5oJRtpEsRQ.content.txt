revision: 20992126
title: Bird Box
url: https://fi.wikipedia.org/wiki/Bird_Box


---

Bird Box on Susanne Bierin ohjaama yhdysvaltalainen post-apokalyptinen jännityselokuva, joka sai ensi-iltansa vuonna 2018. Elokuva perustuu Josh Malermanin vuonna 2014 julkaistuun romaaniin Lintuhäkki. Elokuvan pääosissa esiintyvät Sandra Bullock, Trevante Rhodes ja John Malkovich. Bird Box sai ensiesityksensä Yhdysvaltain elokuvainstituutin AFI Fest -juhlassa marraskuussa 2018. 14. joulukuuta 2018 alkaen elokuvaa esitettiin rajoitetusti tietyissä elokuvateattereissa, ja Netflixissä se julkaistiin 21. joulukuuta.


== Juoni ==
Post-apokalyptisessä maailmassa suuri osa ihmisistä on kuollut sen jälkeen, kun näkymätön ilmiö tai olento on ajanut ihmiskunnan joukkoitsemurhien partaalle. Eloonjääneet kulkevat silmät peitettyinä, sillä ulkona vaaniva voima saa ihmiset sekoamaan ja tappamaan itsensä, jos he näkevät sen. Malorie Hayes (Sandra Bullock) on yksi selviytyjistä, ja hän alkaa liikkua lähes autioituneessa maailmassa jokea pitkin soutuveneellä, mukanaan kaksi lasta. Takaumat paljastavat, kuinka kaikki sai alkunsa viisi vuotta aiemmin.


== Rooleissa ==


== Tuotanto ==
Universal Pictures osti Bird Boxin filmatisointioikeudet jo vuonna 2013, ennen kuin Lintuhäkki-romaani oli julkaistu. Ohjaajaksi kaavailtiin Mama- ja Se-kauhuelokuvista tunnettua Andrés Muschiettia. Tuotannon vaihtuminen Netflixille ja ohjaustyön siirtyminen Susanne Bierille vahvistettiin kesällä 2017.Elokuvan kuvaukset alkoivat lokakuussa 2017. Koko elokuva, mukaan lukien joelle sijoittuvat luontokohtaukset, kuvattiin Kaliforniassa.


== Vastaanotto ==
Bird Box on saanut keskinkertaisen vastaanoton. Elokuvalla on Rotten Tomatoes -sivulla 63-prosenttinen ”tuore”-luokitus, ja sivustolla tiivistetään, että elokuva ”ei missään vaiheessa saavuta potentiaaliaan, mutta vahva näyttelijäntyö ja vaikuttavan kylmä tunnelma tarjoavat ajoittain värisyttävää vastinetta”. Metacritic-sivustolla elokuva on saanut 26 arvostelun perusteella arvosanan 51/100.
Empire-lehden Linda Marric antoi elokuvalle kolme tähteä viidestä ja sanoi, että vaikka Bird Box ei tuo mitään uutta post-apocalypse-lajityyppiin, Susanne Bier on silti onnistunut luomaan vaikuttavan kuvan traumaattisesta, klaustrofobisesta ja toivottomasta maailmasta, jossa loppujen lopuksi ihmiset saattavat olla toisilleen kaikista suurin uhka.
Muropaketin Aki Lehti kuvaili elokuvaa ”malliesimerkiksi keskinkertaisesta mössöstä, jota Netflix työntää ulos kuin liukuhihnalta”. Lehti kritisoi rakennetta, joka hyppii eri aikajaksojen välillä, ja jossa nykyhetken juoni paljastaa, mitä aiemmin on tapahtunut. Myös Film-O-Holic.com -sivuston Janne Rosenqvist arvioi, että kronologinen rakenne olisi saattanut toimia paremmin. The Guardianin Amy Nicholson antoi elokuvalle kaksi tähteä viidestä ja valitteli sitä, että hahmot ovat kehnosti kirjoitettuja, eikä heidän kohtaloistaan juuri välitä.Elokuvaa on useasti verrattu samana vuonna ensi-iltansa saaneeseen kauhuelokuvaan Hiljainen paikka.


=== Katsojaluvut ===
Elokuva oli katsojamenestys, ja siitä tuli Netflixin katsotuin elokuva kerättyään yli 45 miljoonaa katsojaa viikossa.


=== Bird Box -haaste ===
Markkinoidakseen elokuvaa Netflix teki tiettyjen Twitch-käyttäjien kanssa yhteistyötä, jossa nämä pelasivat videopelejä silmät sidottuina. Silmien sitominen, joka on suora viittaus elokuvan juoneen, laajeni internetilmiöksi nimeltä Bird Box -haaste, johon kuului arkisten asioiden hoitamista ja ulkona liikkumista huivi silmillä. Netflixin virallinen ohjeistus kielsi ketään asettamasta itseään vaaraan ilmiön vuoksi. Tammikuussa 2017 17-vuotias utahilainen tyttö aiheutti auto-onnettomuuden suorittaessaan Bird Box -haastetta, ja vaikka vakavilta loukkaantumisilta vältyttiin, poliisin virallinen tiedote kehotti olla ryhtymättä haasteeseen.


== Lähteet ==


== Aiheesta muualla ==
Bird Box Internet Movie Databasessa. (englanniksi)
Bird Box Elonetissä.