revision: 21138014
title: The Switch
url: https://fi.wikipedia.org/wiki/The_Switch


---

The Switch Engineering Oy, Yaskawa Environmental Energy / The Switch, lyhyesti The Switch, on suomalainen yritys, joka suunnittelee ja valmistaa kestomagneettimoottoreita  ja kestomagneettigeneraattoreita sekä tehonmuokkaimia uusiutuvaan energian sovelluksiin, esimerkiksi tuulivoimaan ja meriteollisuuteen.  Lisäksi yritys valmistaa suurnopeuskoneita teollisuuden sovelluksiin. Yrityksen Suomen tehtaat sijaitsevat Vaasassa ja Lappeenrannassa ja pääkonttori Helsingissä. Kesällä 2014 japanilainen Yaskawa osti The Switchin.


== Historia ==


=== 2006 (Runsor-Tech Oy) ===
Yhtiö syntyi marraskuussa 2006, kun yhdistettiin kolme kolme olemassaolevaa yritystä: Rotatek Finland (Lappeenranta), Verteco (Vaasa) ja amerikkalainen Youtility (Hudson). Runsor-Tech Oy-nimisen yhtiön perustajana toimi VNT Management. Yhtiö työllisti alussa kaksikymmentä henkilöä. Yritys tekikolme strategista päätöstä: se lähti markkinoille uudella kestomagneettiteknologialla, jota se piti tulevaisuuden teknologiana, suuntasi Kiinaan, jota se veikkasi tuulimarkkinoiden voittajaksi ja keskittyi prototyyppien suunnitteluun ja valmistamiseen massavalmistuksen sijaan. Yrityksen ensimmäisiin asiakkaisiin kuului norjalainen ScanWind (jonka GE Energy osti vuonna 2009).


=== 2007–2013 (The Switch Engineering Oy) ===
Alkuvuonna 2007 yrityksen nimeksi vaihdettiin The Switch Engineering Oy. Syksyllä yritys työllisti 50 henkilöä, joista 15 oli Lappeenrannassa. Kiinaan perustettiin tytäryhtiö. Viennin osuus liikevaihdosta oli 95 prosenttia, ja yhtiön päämarkkinoita oli Kiina. Alkuvaiheessa yhtiöllä ei ollut omaa tuontantoa tai kokoonpanotoimintaa, vaan sen toiminta perustui alihankkijaverkostoon.Oma tuotanto aloittettiin vuonna 2008, kun Vaasaan valmistui tehdas, jossa valmistetaan tehonmuokkaimien lisäksi yli 20 tonnia painavia koneita. Tehdasrakennus maksoi 12 miljoonaa euroa.  Tuotanto aloitettiin myös Kiinan Anhuissa. Yritys sai Tekesiltä 2,2 miljoonaa euroa tukea.Vuonna 2009 yritys kymmenkertaisti Lappeenrannan tuotantotilansa, kun se avasi sinne uuden 3500 neliömetrin kokoisen ja 7 miljoonaa maksaneen tehtaan. Yritys toimitti sähköjärjestelmiään muun muassa tuuliturbiineihin ja muihin uusiutuvan energian sovelluksiin.  Yritys toimi Suomessa Vaasan ja Lappeenrannan lisäksi myös Helsingissä. Sillä oli 150 työntekijää, joista 120 Suomessa, loput Yhdysvalloissa Hudsonissa ja Kiinassa Pekingissä, Lu’anissa ja Deyangissa. Viennin osuus tuotannosta oli 95 prosenttia ja suurimpia markkinoita olivat  Kiina ja Yhdysvallat. Yrityksen liikevaihto oli 96 miljoonaa euroa ja tulos 8,2 miljoonaa.Vuonna 2010 yhtiön liikevaihto oli 134 miljoonaa euroa ja liikevoitto 12,5 %. Työntekijöitä oli yli 200 Vaasassa, Lappeenrannassa, Vantaalla, Yhdysvalloissa ja Kiinassa. Lisäksi se työllisti parisataa henkilöä alihankkijoiden kautta. The Switch oli rahoittanut kovan kasvunsa pankkilainan sijaan pääomasijoittajien avulla. Kolmanneksen yhtiöstä omisti rahasto, jonka takana oli vaasalaisen pörssiyhtiö Vaconin omistajia, Vacon omisti 14 prosenttia, saksalainen Semikron, Vaconin komponenttitoimittaja, omisti viidesosan ja henkilöstö 25 prosenttia.Vuonna 2011 yhtiö työllisti 280 henkilöä Suomessa, Kiinassa, USA:ssa, Tanskassa, Intiassa, Espanjassa ja Saksassa. Työntekijöistä noin puolet työskenteli Vaasan tehtaalla. Yhtiön liikevaihto oli 94 miljoonaa euroa. Maaliskuussa 2011 yhdysvaltalainen American Superconductor Corporation teki esisopimuksen The Switchistä 190 miljoonan euron hintaan, mutta kauppa peruuntui marraskuussa Superconductorin talousvaikeuksien vuoksi, kun sen iso tilaus Kiinasta peruuntui, eikä se saanut kaupalleen rahoitusta. Kaupan 14,2 miljoonan euron etumaksu jäi The Switchille. Heinäkuussa kerrottiin saksalaisen Prokonin kanssa tehdystä sopimuksesta, jolla kehitettiin sille uutta kolmannen sukupolven suoravetoista kestomagneettigeneraattorituotetta.Vuonna 2012 The Switchin liikevaihto oli runsaat 43 miljoonaa ja tappio 9 miljoonaa. Syynä liikevaihdon supistumiseen oli Kiinan hetkellinen jarruttelu uuden tuulivoiman rakentamisessa: tuulivoimaloiden määrä oli lisääntynyt Kiinassa niin rajusti, että se oli aiheuttanut sähköverkkoon synkronointiongelmia. Yritys työllisti 210 työntekijää ja oli globaali markkinajohtaja sekä Lappeenrannan tehtailla valmistetuissa megawattiluokan kestomagneettigeneraattoreissa että Vaasassa tehdyissä tehonmuokkainpaketeissa, joilla tuuli- ja aurinkoenergia voidaan muuttaa sähköverkkoon sopivaksi. The Switchin 6,5 gigawatin tuuvoimakapasiteetteja oli asennettu yli neljään tuhanteen tuuliturbiiniin.Kesällä 2013 kerrottiin kaupasta, jossa Vaasan tehtaiden piti toimittaa saksalaiselle Prokon-tuulivoimayhtiölle noin sadan miljoonan euron arvoiset laitteet. Prokon rakensi sadan voimalan tuulipuistoa Kattiharjulle, Isonkyrön ja Laihian maastoihin. Syyskuussa 2013 The Switch alkoi tehdä yhteistyötä japanilaisen Yaskawan kanssa.


=== 2014– (Yaskawa Environmental Energy / The Switch) ===
Tammikuussa 2014 The Switch kertoi laajentavansa meritekniikkaan. Sen valmistamista muuttuvanopeuksisista koneista on hyötyä niin laivapotkurijärjestelmissä, aaltovoimassa kuin teollisuudessakin. Ensimmäinen meriteknologian asiakas oli saksalainen DeWind, joka osti FusionDriven, silloisten markkinoiden pienimmän ja kevyimmän vaihteen ja generaattorin yhdistelmän, joka mahdollisti rakenteeltaan aiempaa kevyemmän tuuliturbiinin. Protakonin tekemä jättitilaus peruuntui keväällä 2014 sen mentyä konkurssiin. Heinäkuussa 2014 Vacon, Suomen Teollisuussijoitus ja oululaissijoittaja Veijo Karppisen johtama VNT Management Group myivät The Switchin japanilaiselle Yaskawalle.  Yhtiön nimeksi tuli Yaskawa Environmental Energy / The Switch.Vuonna 2015  Kiinan myynti oli viime tilikaudella lähes 16 miljoonaa euroa, yhtä paljon kuin Euroopan. Yaskawa vahvisti The Switchin omia pääomia noin 30 miljoonalla eurolla turvaten siten tuotekehitysinvestointeja Suomessa.Vuonna 2016 The Switch osti Wärtsilän taajuusmuuttajaliiketoiminnan, kuten merisovelluksiin suunnitellut keski- ja pienjännitteiset voimansiirrot. Kauppaan kuului yhtiön testauskeskus ja osia valmistuslaitoksista Stordissa, Norjassa. Kaupan myötä The Switchistä tuli Wärtsilän toimistusketjupartneri sähkö- ja automaatioliiketoiminnassa. Ostettu yksikkö työllisti parikymmentä henkilöä. The Switchin tuotteita oli myyty yli kuuteen tuhanteen turbiiniin pääosin Euroopassa ja Aasiassa. Yhtiön liikevaihto kasvoi edelliseen vuoteen verrattuna 80 prosenttia, eli 40 miljoonasta eurosta yli 72 miljoonaan euroon.Vuonna 2017 The Switch siirsi laivoissa käytettävien akseligeneraattoreiden testauksen Vaasasta Lappeenrantaan. Yhtiöllä oli noin 200 työntekijää Suomessa ja Norjassa.Keväällä 2019 The Switch aloitti uuden suurten sähkökoneiden ja tehonmuokkaimien testikeskuksen rakentamisen Lappeenrantaan. Testikeskuksen arvioitiin valmistuvan alkuvuonna 2020 ja sitä oli tarkoitus käyttää erityisesti suurten, yli 15 MW laitteiden testaukseen ja tuulivoimaan sekä meriteollisuuteen tarkoitettujen sähkökoneiden sarjatuotantoon.


== Organisaatio ==
Yhtiön pääkonttori sijaitsee Helsingissä ja tuotantolaitokset Vaasassa ja Lappeenrannassa, Kiinan Pekingissä, Deyangissa, Hangzhoussa ja Lu’anissa ja Hongkongissa sekä Yhdysvaltojen Wisconsinissa. Sillä on tytäryhtiöt myös Italiassa, Norjassa ja Saksassa. The Switchin toimintamallina on ollut mallitehdaskonsepti, joka mahdollistaa yrityksen tuotantoteknologiaan perustuvan rinnakkaisen valmistuksen eri tuotantolaitoksissa. Omissa mallitehtaissa tehdään tuotannon ohella myös tuotekehitystä. Kun niissä on tehty mallit prototyyppien testaamista ja valmistamista varten, ne voidaan viedä pilotointivaiheen jälkeen lähellä markkinoita sijaitsevaan massatehtaaseen. Mallitehtaalle  teknologian läheisyys on tärkeää. Lappeenrannan teknillisen yliopiston kanssa tehdään läheistä yhteistyötä teknologian kehityksessä. Vaasassa asentajia on koulutettu työvoimatoimiston kanssa. Myös Vaasan tehtaalla tehdään prototyyppejä ja nollasarjatuotteita, joita käytetään malleina muilla tehtailla.The Switchin suomalainen tytäryhtiö, The Switch Drive Systems Oy, työllisti helmikuussa 2019 päättyneellä tilikaudella 122 henkilöä, sen liikevaihto oli 76,4 miljoonaa euroa ja tulos 4,9 miljoonaa euroa.


=== Yaskawa ===
The Switch kuuluu japanilaiseen Yaskawa-konserniin, jonka liikevaihto oli vuonna 2015 noin 3,6 miljardia euroa. Konserni teki voittoa noin 300 miljoonaa euroa ja sen tuotteita olivat teollisuusautomaatioon kuuluvat tuotteet kuten teollisuusrobotit, servomoottorit ja taajuusmuuttajat.


== Yhteistyökumppanit ==
The Switch on komponenttien toimittaja, eli se ei itse myy tuotteitaan suoraan loppuasiakkaalle, vaan yleensä välissä on jokin tuulivoimaloiden kokonaisvalmistaja, joiden kanssa tehdään partnerisopimus. Kumppaneina on esimerkiksi amerikkalainen suuryhtiö GE, saksalainen Prokon, tanskalainen Vestas ja suomalainen tuulivoimalavalmistaja Winwind.Moventas ja The Switch yhdistivät tuotteensa vuonna 2010, jolloin ne alkoivat myydä  samassa paketissa The Switchin valmistamaa tuulivoimaloiden kestomagneettigeneraattoreja ja Moventasin vaihteistoja. Lopputulos oli pienempi ja kevyempi kuin mikään markkinoilla tarjolla oleva ratkaisu. Keveys tekee turbiinin käytöstä kustannustehokkaampaa. The Switchin tuotteita valmistetaan esimerkiksi maailman suurimman generaattorivalmistajan Dongfangin tehtailla ja niitä myydään maailman toiseksi suurimmalle turbiininvalmistajalle Goldwindille.


== Tuotteet ja markkinat ==
The Switch on keskittynyt kestomagneettiteknologiaan uusiutuvan energian ja meriteollisuuden aloilla. Sen suunnittelemia ja valmistamia kestomagneettigeneraattoreita ja tehonmuokkaimia käytetään tuulivoimatuotannossa, laivoissa ja teollisuudessa muun muassa paperikoneissa. Noin 75 prosenttia tuotteista menee tuulivoiman tuotantoon. Yritys valmistaa kolmen tyyppisiä kestomagneettigeneraattoreita: suuren ja keskisuuren pyörimisnopeuden generaattoreita sekä suoravetoisia (vaihteettomia) alhaisen pyörimisnopeuden generaattoreita. Teholtaan generaattorit ovat 1–15-megawattia.  Perinteisissä tuulivoimaloissa generaattori oli kytketty suoraan verkkoon, jolloin sen piti pyöriä sähköverkon taajuudella. The Switchin ratkaisussa turbiinin nopeutta voidaan vaihtaa tuulen nopeuden mukaan. Se valmistaa myös tehonmuokkainpaketteja tuuliturbiineihin sekä muihin uusiutuvaa energiaa hyödyntäviin järjestelmiin.


=== Tuulivoima ===
The Switch on ollut tuulivoimassa pioneeri, joka on toimittanut kestomagneettigeneraattoriteknologiaa tuulivoimaloille. Yhtiön tekniikkaa on kehitetty yli 25 erilaiseen tuuliturbiinimalliin.
Vuonna 2011 tuuliturbiinimarkkinat olivat vuosittain noin 30 miljardia euroa vuodessa. Jättivalmistajia oli kourallinen, merkittäviä valmistajia 20-30 kappaletta ja pienempiä yrityksiä noin sata. Näistä noin kymmenen kuului The Switchin asiakkaisiin, puolet Euroopassa, puolet Kiinassa.


=== Meriteollisuus ===
The Switchin tarjonta meriteollisuudelle koostuu kestomagneettigeneraattoreista, ja moottoreista sekä taajuusmuuttajista . Sovelluksia ovat esimerkiksi akseligeneraattorit, apugeneraattorit ja sähköiset propulsiojärjestelmät. EBL (Electronic Bus Link) mahdollistaa redundanttisen DC-pohjaisen laivasähköverkon.


=== Suurnopeuskoneet ===
The Switchin suurnopeuskoneet ovat oikosulkumoottoreita ilman laminoitua roottorin aktiiviosaa. Siksi roottorit ovat taivutusjäykkiä ja vakaita, mikä mahdollistaa toimimisen laajoilla nopeusalueilla. The Switchin suurnopeuskoneita käytetään esimerkiksi paperikoneissa, kompressoreissa ja pumpuissa. Se on myös lisensoinut teknologiaansa, esimerkiksi MAN Energy Solutionsille. 


== Tunnustuksia ==
Vuonna 2010 Rannikko-Pohjanmaan Yrittäjät valitsivat The Switch vuoden yritykseksi suurten yritysten sarjassa.
Vuonna 2011 The Swithch sai Tasavallan presidentin kansainvälistymispalkinnon tunnustuksena nopeasta kasvusta kansainvälisillä markkinoilla. Talouselämän vuosittain keräämässä 500 suurinta yritystä listauksessa se sijoittui sijalle 330, mutta oli kaikista listan yrityksistä 12. kannattavin ja sijoittui myös jaetulle 12. sijalle eniten tuotekehitykseen panostavien yritysten joukossa, 6 % liikevaihdosta.


== Lähteet ==


== Aiheesta muualla ==
The Switch kotisivut (englanniksi)