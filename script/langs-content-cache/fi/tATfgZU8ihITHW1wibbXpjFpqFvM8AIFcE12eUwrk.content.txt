revision: 21550360
title: "Uudenkyl\xE4n rautatieasema"
url: https://fi.wikipedia.org/wiki/Uudenkyl%C3%A4n_rautatieasema


---

Uudenkylän rautatieasema on rautatieliikennepaikka Suomen rataverkkoon kuuluvalla rataosuudella Lahti–Kouvola. Liikennepaikka sijaitsee Lahden Uudessakylässä entisen Nastolan kunnan alueella.


== Historiaa ==

Liikennepaikka avattiin Riihimäki–Pietari-radan yhteydessä syyskuussa 1870. Uusikylä oli tärkeä maanteiden risteyskohta, josta lähtivät tiet Lahteen, Heinolaan, Anjalaan ja Artjärvelle. Nastolan pitäjän ensimmäinen rautatieliikennepaikka sijoitettiinkin Uuteenkylään eikä pitäjän kirkon tuntumaan. Uudenkylän asema oli radan korkein kohta. Uudenkylän asema oli tuolloin kolmannen luokan rautatieasema ja käsitti neljä huonetta ja keittiön, tavaramakasiinin, ulkohuoneen, kaksinkertaisen vahtituvan ja vesitornin.Uudenkylän rautatieasemalla osasto Brandenstein Suomen sisällissodan aikana katkaisi 13. huhtikuuta 1918 Länsi-Suomen punaisten ratayhteydet Pietariin. Nykyisen asemarakennuksen itäpuolella maantien eteläpuolella on saksalaisten kaatuneiden muistokivi. Kolme päivää ennen talvisodan päättymistä 10. maaliskuuta 1940 Uudenkylän asemalle osuivat neuvostoliittolaisesta lentokoneesta pudotetut palopommit, jotka sytyttivät asemarakennuksen tuleen. Pommitus ei vaatinut ihmisuhreja, vaikka asemalla seisseissä junissa oli sen tapahtuessa arviolta noin tuhat ihmistä. Tuhoutuneen asemarakennuksen tilalle valmistui uusi edellistä vaatimattomampi rakennus vielä saman vuoden aikana.


== 2000- luku ==
Matkustajaliikenteen pysähdykset Uudessakylässä loppuivat vuonna 2005 kun lähemmäksi kunnan keskustaa avattiin Nastolan seisake. Uuteenkylään avattiin kuitenkin uusi seisake Lahti–Luumäki-rataosuuden peruskorjauksen yhteydessä 12.12.2010. Seisake sijoittui noin kilometrin verran Lahden suuntaan vanhasta liikennepaikasta. Lahden suuntaan liikennöidään raiteelta 3 ja Kouvolaan raiteelta 1. Aseman Kouvolan suunnasta tulevat junat ohittavat aseman käyttäen raidetta 2 ja Lahden suunnasta tulevat junat ohittavat aseman käyttäen raidetta 1.


== Liikennöintiajat ==
VR:n maaliskuun 2016 lopulla uudistuneiden aikataulujen mukaan sekä Kouvolaan että Lahden suuntaan ajetaan kumpaankin suuntaan nyt seitsemän kertaa arkipäivisin ja viikonloppuisin kolmesti Kouvolan suuntaan taajamajuna-yhteydellä sekä Lahden suuntaan kahdesti. Aamun kaksi ensimmäistä junaa Lahden suuntaan jatkavat Lahdesta Z-tunnuksin edelleen Helsinkiin. Kaksi junaa Kouvolan suuntaan jatkavat Kouvolasta edelleen Kotkan satamaan. Lahdesta pääsee Pendolinolla tai InterCity-junalla esimerkiksi Kouvolaan, kellonaikoina, jolloin taajamajunayhteyttä ei ole käytettävissä.


== Lähteet ==