revision: 21433933
title: Pystykattara
url: https://fi.wikipedia.org/wiki/Pystykattara


---

Pystykattara (Bromopsis erecta, syn. Bromus erectus) on rönsykattaroihin (Bromopsis) kuuluva kasvilaji. Se on monivuotinen ja korkeakasvuinen heinäkasvi, joka voi kasvaa noin metrin korkuiseksi asti. Pystykattara kasvaa melko tiiviinä mättäinä ja sillä ei ole rönsyjä. Sen lehdet ovat vaaleanvihreät, harvakarvaiset ja noin 5 mm leveät. Lehtitupet ovat pitkäkarvaisia tai joskus yläosastaan kaljuja. Kieleke on lyhyt.Pystykattaran kukinto on noin 10 cm pitkä, melko tiivis röyhy. Tähkylät ovat suuria, noin 3 cm pitkiä, ja niissä on neljästä yhdeksään kukkaa. Ulkokale on yksisuoninen ja sisäkale kolmisuoninen. Ulkohelpeissä on pitkä vihne, joka on kuitenkin ulkohelvettä lyhyempi. Pystykattara kukkii kesä–heinäkuussa.Pystykattaran voi erottaa muista kattaroista suuren kokonsa, kohtuullisen tiiviin röyhynsä sekä pitkien, mutta ulkohelpeitä lyhyempien vihneittensä perusteella. Pystykattara on harvinainen, mutta kasvupaikoillaan se voi esiintyä hyvinkin runsaana. Pystykattara on keskieurooppalainen laji, ja siitä on Suomesta vain muutamia tuoreita havaintoja eteläisestä Suomesta. Yli 50 vuotta vanhoja havaintoja on useampia, lähinnä rannikkoseuduilta ja paikoitellen sisämaasta.


== Lähteet ==


== Aiheesta muualla ==
Laji.fi: Pystykattara (Bromopsis erecta)
Integrated Taxonomic Information System (ITIS): Bromus erectus (englanniksi)
Global Biodiversity Information Facility (GBIF): Bromus erectus (englanniksi)
United States Department of Agriculture (USDA): Bromus erectus (englanniksi)
Flora of China: Bromus erectus (englanniksi)