revision: 21329713
title: Peter Forsberg
url: https://fi.wikipedia.org/wiki/Peter_Forsberg


---

Peter Mattias Forsberg  kuuntele ääntämys (ohje)  (s. 20. heinäkuuta 1973 Örnsköldsvik, Ruotsi) on uransa päättänyt ruotsalainen jääkiekkoilija. Forsberg kärsi urallaan pahoista loukkaantumisista, mutta loi pitkän ja menestyksekkään uran NHL:ssä, jossa hän pelasi 708 runkosarjaottelua tehopistein 249+636=885.Forsbergin 19 vuotta kestäneestä ammattilaisurasta hän pelasi 13 NHL:ssä, jossa hän voitti kaksi Stanley Cup-mestaruutta Colorado Avalanchen riveissä vuosina 1996 ja 2001. Mies voitti lisäksi lukuisia henkilökohtaisia pelaajapalkintoja, ja hänet palkittiin vuonna 2003 Hart Memorial Trophylla liigan arvokkaimpana pelaajana. Ruotsin maajoukkueessa Forsberg voitti niin maailmanmestaruuden kuin olympiakullan kaksi kertaa. Näin ollen hän on Kolmen kullan klubin jäsen, ja myös ainoa ruotsalaispelaaja joka on voittanut Stanley Cupin, MM- ja olympiakullan kaksi kertaa.


== Jääkiekkoura ==
Forsberg pelasi junioriuransa synnyinkaupunkinsa Örnsköldsvikin seurassa MoDossa, jonka ykkösjoukkueessa hän debytoi kaudella 1990–91. Philadelphia Flyers varasi hänet NHL:ään numerolla kuusi vuoden 1991 varaustilaisuuden ensimmäisellä kierroksella. Saman varaustilaisuuden ensimmäinen varausvuoro oli Québec Nordiquesilla, joka varasi Eric Lindrosin. Koska Lindros kieltäytyi pelaamasta Nordiquesissa, seura kauppasi hänet myöhemmin Philadelphia Flyersiin vaihdossa Forsbergiin, Ron Hextalliin, Steve Duchesneen, Kerry Huffmaniin, Chris Simoniin, Mike Ricciin, kahteen varausvuoroon ja rahalliseen korvaukseen. Monen mielestä tämä siirto loi pohjan Colorado Avalanchen (Nordiques siirtyi Denveriin vuonna 1995) nousulle NHL:n menestyvimpien seurojen joukkoon ja seuran kahdelle Stanley Cupin voitolle. Forsbergin hankkimista Nordiquesiin pidetään yhtenä NHL-historian parhaista siirroista.
Forsberg jatkoi NHL-varauksen jälkeen vielä muutaman vuoden Ruotsissa ollen yksi MoDon avainpelaajista; hän oli seuran paras pistemies kausina 1992–93 ja 1993–94. Vuonna 1994 hän oli johdattamassa Ruotsia olympiavoittoon Lillehammerin olympialaisten jääkiekkoturnauksessa ja teki loppuottelussa voittomaalin rangaistuslaukauskilpailussa. Kuva Forsbergin maalista ikuistettiin myöhemmin postimerkkiin, mikä teki Forsbergista ensimmäisen jääkiekkoilijan, joka on päässyt ruotsalaiseen postimerkkiin.
Forsbergin ensimmäinen NHL-kausi oli työsulun lyhentämä kausi 1994–95, jolla "Foppa" teki 50 pistettä 47:ssä runkosarjaottelussa ja voitti liigan parhaalle tulokkaalle jaettavan Calder Memorial Trophyn. Toisella kaudellaan hän teki Colorado Avalanchessa 116 tehopistettä runkosarjassa ja 21 pudotuspeleissä ollen näin osaltaan auttamassa seuraa sen ensimmäiseen Stanley Cupin voittoon kesällä 1996; Avalanche löi loppuotteluissa Florida Panthersin suoraan voitoin 4–0.
Vuosina 1996–1999 Forsberg oli kolmena kautena peräkkäin Avalanchen sisäisen pistepörssin kärkinimi. Koko liigan pistepörssissä hän sijoittui kaudella 1997–98 toiseksi Jaromír Jágrin jälkeen ja 1998–99 neljänneksi. Vuoden 1999 pudotuspeleissä hän oli koko liigan paras pistemies 24:llä tehopisteellä, mutta Avalanche hävisi konferenssifinaaleissa Dallas Starsille, joka eteni lopulta ensimmäiseen Stanley Cupin voittoonsa. Vuonna 2001 Colorado voitti toisen Stanley Cupinsa. Voitto oli Forsbergille kuitenkin katkeransuloinen, sillä Avalanchen voitettua Los Angeles Kingsin pudotuspelien toisella kierroksella, Forsberg sairastui ja häneltä jouduttiin poistamaan perna, eikä hän näin voinut pelata pudotuspelien viimeisissä otteluissa. Forsberg käytti koko seuraavan runkosarjakauden toipumiseen ja pelasi vain pudotuspeleissä, joissa hän oli jälleen koko liigan paras pistemies; Avalanche ei päässyt keväällä 2002 liigan loppuotteluihin hävittyään konferenssifinaaleissa Detroit Red Wingsiä vastaan.
Seuraavana kautena, 2002–03, Forsberg pelasi terveempänä kuin moneen vuoteen ja oli runkosarjassa NHL:n paras pisteidentekijä tehtyään 106 tehopistettä (29 maalia ja 77 syöttöpistettä) 75:ssä ottelussa. Hänet palkittiin kauden päätteeksi Hart Memorial Trophylla (liigan arvokkain pelaaja), Art Ross Trophylla (runkosarjan paras pistemies) ja Bud Light Plus-Minus Awardilla (runkosarjan paras +/- saldo). Forsberg on ensimmäinen NHL:n runkosarjan pistepörssin voittanut pohjoismaalainen. Huolimatta menestyksestä runkosarjassa, Avalanchen pudotuspelitaival katkesi jo ensimmäisellä kierroksella altavastaaja Minnesota Wildia vastaan.
Kauden 2004–05 peruuttaneen työsulun ajan Forsberg pelasi kasvattajaseurassaan MoDossa. Työsulun päätyttyä hänen uskottiin palaavan Colorado Avalanchen riveihin, mutta elokuun alussa 2005 hän teki 10,7 miljoonan dollarin arvoisen kaksivuotisen sopimuksen Philadelphia Flyersin kanssa ja hylkäsi Coloradon tarjouksen 13,5 miljoonan dollarin arvoisesta nelivuotisesta sopimuksesta. Syyskuusta 2006 hän on toiminut Flyersin kapteenina Keith Primeaun lopetettua uransa. Kausi 2006–2007 on ollut Philadelphialle kova pettymys joukkueen ajauduttua viimeiseksi. Pitkään siirtohuhujen kohteena ollut Forsberg kaupattiin lopulta 15. helmikuuta 2007 Nashvilleen, josta Philadelphia sai vastineeksi puolustajalupaus Ryan Parentin, hyökkääjä Scottie Upshallin ja kaksi varausoikeutta ensi kesän varaustilaisuuteen (1. ja 3. kierroksen) Forsberg pelasi Nashvillessä yhden kauden kunnes palasi Colorado Avalancheen. Forsberg pelasi Coloradossa vielä kauden 2007-08, kunnes siirtyi kasvattajaseuraansa MODO:hon Elitserieniin. Forsberg pelasi kaudella 2008–09 MODO:ssa vain kolme ottelua, mutta 2009–10 Forsberg pelasi MODO:n paidassa 23 ottelua, joissa hän takoi 30 pistettä. Loistavat otteet takasivat hänelle paikan Ruotsin joukkueeseen Vancouverin olympialaisiin, joissa Tre Kronor putosi kuitenkin jo puolivälierissä Slovakialle.
Kaudella 2010–11 Forsberg yritti vielä paluuta NHL:ään Coloradossa, mutta totesi vauhdin olevan liian kovaa hänelle. Epäonnistuneen paluuyrityksen jälkeen Forsberg ilmoitti lopettavansa uransa.


== Pelaajana ==
Peter Forsbergiä on yleisesti pidetty yhtenä aikansa parhaista jääkiekkoilijoista. Erityisesti hänen  pelinlukutaitoaan on arvostettu. Useiden palkintojen voittamisen lisäksi hän on pelannut NHL:n tähdistöottelussa viisi kertaa ja hänet on nimetty liigan ensimmäisen tähdistökenttään kolme kertaa.   Forsbergin heikkoutena on pidetty loukkaantumisherkkyyttä. Kausi 1995–96 oli Forsbergin ainoa täysi runkosarjakausi.
Vuoden 2006 alussa Forsberg kuului Ruotsin olympiakultaa voittaneeseen joukkueeseen Torinon olympialaisissa, vaikka kärsi ennen turnausta ja sen aikana lievästä nivusvammasta. Kahden olympiakullan ja Stanley Cupin voiton lisäksi Forsberg on voittanut myös jääkiekon maailmanmestaruuden kahdesti, vuosina 1992 ja 1998.


== Tilastot ==


== Jääkiekon ulkopuolinen työ ==
Peter Forsbergillä on omistuksia isänsä Kent Forsbergin kanssa useisiin yrityksiin. Forsbergin omistama PForce -yritys omistaa muun muassa Crocs-kenkien 
Skandinavian levitysoikeudet. Lokakuussa 2007 Forsberg kertoi aikomuksestaan perustaa lentoyhtiö, joka lentää reittivälillä Tukholma–Örnsköldsvik.
.


== Lähteet ==


== Aiheesta muualla ==

Peter Forsberg Elite Prospects. Everysport Media Group AB.    (englanniksi)
Peter Forsbergin tilastot NHL:n pelaajayhdistyksen sivuilla (Arkistoitu – Internet Archive)
Peter Forsberg jatkoaika.com:issa
Peter Forsberg nhlfinns.com sivustolla
Forsberg muistelee Torinon olympialaisten finaalia