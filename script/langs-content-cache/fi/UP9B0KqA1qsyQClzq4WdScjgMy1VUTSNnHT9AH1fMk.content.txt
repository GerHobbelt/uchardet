revision: 21518427
title: "Kevin O\u2019Higgins"
url: https://fi.wikipedia.org/wiki/Kevin_O%E2%80%99Higgins


---

Kevin Christopher O’Higgins (7. kesäkuuta 1892 Stradbally, Laois – 10. heinäkuuta 1927 Booterstown, Dublinin kreivikunta) oli irlantilainen poliitikko. Irlannin tasavaltalaisarmeija (IRA) salamurhasi hänet hänen toimiessaan Irlannin oikeusministerinä ja varapääministerinä vuonna 1927.


== Ura ==
O’Higgins opiskeli University College Dublinissa ja työskenteli nuoruudessaan lakimiessetänsä apulaisena. Hän liittyi Irlannin itsenäisyyttä ajaneeseen Sinn Féin -puolueeseen vuoden 1916 pääsiäiskapinan jälkeen ja joutui pian poliittisista syistä brittiviranomaisten vangitsemaksi. Ollessaan edelleen vankilassa hänet valittiin Sinn Féinin edustajana Britannian parlamenttiin vuoden 1918 vaaleissa. Vuonna 1919 perustetussa Irlannin tasavaltalaishallituksessa O’Higgins toimi kunnallishallintoministeri W. T. Cosgraven avustajana. O’Higgins tuki 1921 solmittua Ison-Britannian ja Irlannin sopimusta, ja hänet nimitettiin 1922 oikeusministeriksi ja varapääministeriksi Cosgraven johtamaan hallitukseen. Hän jatkoi kummassakin virassa yhtäjaksoisesti viisi vuotta myöhemmin tapahtuneeseen kuolemaansa asti.
O’Higgins auttoi muotoilemaan Irlannin vapaavaltion perustuslain ja varmisti sen hyväksynnän parlamentissa Dáil Éireannissa. Hän perusti Garda Síochánain, Irlannin poliisivoimat, ja ajoi läpi alkoholin myyntiä rajoittaneen lain. Lisäksi hän edusti Irlannin vapaavaltiota Kansainliiton kokouksissa. O’Higgins sai IRA:n vihat päälleen pyrkiessään ankarin keinoin tukahduttamaan sen toiminnan Irlannin sisällissodan aikana 1922–1923 ja sen jälkeen. Vihaa herättivät erityisesti hänen antamansa määräykset yhteensä 77 vangiksi jääneen kapinallisen IRA-sotilaan teloittamiseen sisällissodan aikana. Yksi O’Higginsin määräyksellä teloitetuista oli Rory O’Connor, joka oli edellisenä vuonna toiminut bestmanina hänen häissään. Kolme IRA-miestä salamurhasi O’Higginsin vuonna 1927 hänen ollessaan matkalla kirkkoon.


== Salamurhan seuraukset ==
O’Higginsin salamurhan seurauksena Cosgraven hallitus sääti Public Safety Act -nimisen lain, joka muun muassa määräsi kaikki parlamenttiehdokkaat sitoutumaan uskollisuudenvalaan kuninkaalle. Tämä pakotti Eamon de Valeran johtaman Fianna Fáil -puolueen luopumaan monta vuotta jatkuneesta parlamentin boikotoinnista, mikä muutti huomattavasti Irlannin sisäpoliittista asetelmaa.


== Lähteet ==