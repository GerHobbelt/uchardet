revision: 21639144
title: Spectrum Holobyte
url: https://fi.wikipedia.org/wiki/MicroProse


---

MicroProse (tunnetaan myös nimellä MicroProse Simulation Software) oli yhdysvaltalainen pelitalo.
Yritys toimi omalla nimellään vuosina 1982–1993.
Sid Meier ja "Wild Bill" Stealey perustivat yhdessä yhtiön vuonna 1982. Meier keskittyi lähinnä yhtiön julkaisemiin strategiapeleihin ja entisenä sotilaslentäjänä Stealey vastasi pääasiassa simulaattoripelien tuotannosta. MicroProse tuli 1980-luvulla nopeasti tunnetuksi useista Meierin suunnittelemista peleistä, kuten merirosvopeli Sid Meier's Pirates! (1987), rautatieaiheinen rakentelu- ja strategiapeli Railroad Tycoon (1990), sekä Civilization- (1991) ja X-COM-pelisarjoista. Simulaattoripuolella MicroProsen mainetta pönkittivät myös hyvin pelilehdistön arvosteluissa menestyneet, eri alustoille kehitetyt Solo Flight (1985), F-15 Strike Eagle (1985), sukellusvenesimulaattori Silent Service (1985), AH-64 Apachea simuloiva Gunship (1986), F-19 Stealth Fighter (1987), M1 Abrams -panssarivaunua simuloiva M1 Tank Platoon (1989) ja Gunshipin jatko-osa Gunship 2000 (1991).
Vuonna 1989 MicroProse osti Telecomsoftin, jonka nimikkeet Firebird Software, Rainbird Software ja SilverBird päätyivät MicroProselle. Pian hankinnan jälkeen MicroProse lakkautti Telecomsoftin nimikkeet.Vuonna 1993 Spectrum HoloByte osti MicroProsen. Molemmat nimet jatkoivat olemassaoloaan vuoteen 1996, kunnes kaikki yhtiön tuotteet (muun muassa Spectrum HoloByten tunnettu Falcon-pelisarja) liitettiin MicroProsen nimen alaisuuteen. Bill Stealey päätti kuitenkin lähteä fuusioituneesta yrityksestä vuonna 1994 ja perusti uuden pelialan yrityksen, Interactive Magicin (joka myöhemmin muutti nimensä iEntertainment Networkiksi. Sid Meier ja pelisuunnittelija Jeff Briggs jättivät Spectrum Holobyten ja MicroProsen rauniot yhdistymisen jälkeen vuonna 1995 ja muodostivat niin ikään oman peliyhtiön, Firaxis Gamesin.
Meierin lähdön jälkeen ja simulaattoripelien kysynnän hiivuttua MicroProse joutui taloudellisiin vaikeuksiin 1990-luvun lopulla. Leluvalmistaja Hasbron elektronisen viihteen divisioona Hasbro Interactive osti konkurssin partaalla olleen MicroProsen vuonna 1999.  Hasbro Interactive myi vuonna 2001 MicroProsen edelleen ranskalaiselle Infogrames-pelitalolle. Infogrames vaihtoi nimensä Atariksi ja lakkautti tunnetun nimensä. MicroProsen nimeä käytettiin viimeisen kerran Geoff Crammond's Grand Prix 4:n Ison-Britannian versiossa (2002).
MicroProsen taru loppui vuoden 2003 marraskuussa, kun Atari sulki yhden kehitysstudioistaan Hunt Valleyssä, Marylandin osavaltiossa. Kehitysstudio oli MicroProsen alkuperäinen kotipaikka. Studion tekemä viimeinen peli oli Xbox-peli Dungeons & Dragons: Heroes. Yhtiöllä olivat julkaisussa käytössä myös nimet MicroStyle ja MicroPlay.
MicroProse-julkaisutuotemerkki elvytettiin vuonna 2020.


== Merkittäviä MicroProsen pelejä ==


== Lähteet ==


== Aiheesta muualla ==
MicroProsen profiili MobyGamesissä (englanniksi)
MicroPlayn profiili MobyGamesissä (englanniksi)
MicroStylen profiili MobyGamesissä (englanniksi)