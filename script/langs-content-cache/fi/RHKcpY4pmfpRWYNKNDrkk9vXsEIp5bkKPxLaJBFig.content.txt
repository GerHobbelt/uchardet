revision: 20657021
title: Brestot
url: https://fi.wikipedia.org/wiki/Bristol


---

Bristol (kymriksi Bryste) on Lounais-Englannissa sijaitseva vanha satamakaupunki ja yhtenäishallintopiiri, joka sijaitsee 169 kilometriä Lontoosta länteen ja Cardiffistä 39 kilometriä itään. Vuoden 2014 arvion mukaan kaupungin asukasluku on 437 500, ja sen arvioidaan saavuttavan puoli miljoonaa vuonna 2039. Bristol on Englannin kuudenneksi ja Yhdistyneen kuningaskunnan kahdeksanneksi suurin kaupunki.
Bristol sai piirikunnan asemansa vuonna 1373. 1200-luvulta lähtien se oli puolen vuosituhannen ajan maan suurimpia kaupunkeja Lontoon jälkeen yhdessä Yorkin ja Norwichin kanssa, kunnes 1700-luvun lopulla, teollisen vallankumouksen aikana, Liverpool, Manchester ja Birmingham kasvoivat nopeasti.
Bristol sijaitsee lähellä Bathin ja Gloucesterin historiallisia kaupunkeja ja se rajoittuu Somersetin ja Gloucesterin piirikuntiin. Kaupunki on rakentunut Avon-joen ympärille ja sillä on myös hieman rantaviivaa. Bristol on myös lääninsä laajin kulttuurikeskus, työllistäjä ja kouluttaja.


== Maantiede ==


=== Ilmasto ===
Bristol on yksi Ison-Britannian lämpimimmistä ja aurinkoisimmista kaupungeista. Sen vuosittainen keskilämpötila on 10,2–12 °C ja aurinko paistaa siellä 1541–1885 tuntia vuodessa. Kaupunki on osittain Mendip Hillsin suojassa, mutta Bristolin kanaalin ja suistoalueen takia sademäärä on sama kuin maan keskiarvo, 741–1060 mm vuodessa. Bristolissa sataa ympäri vuoden, mutta syksyt ja talvet ovat kosteinta aikaa. Myös Atlantin valtameri vaikuttaa kaupungin ilmastoon, pitäen keskilämpötilan nollan yläpuolella ympäri vuoden, vaikkakin kylmemmän talven aikana on hallaa. Kesät ovat kuivempia ja lämpimiä, kun taas keväiden sää vaihtelee talvisemmasta kesäisempään.


== Kulttuuri ==


=== Arkkitehtuuri ===
Bristolin arkkitehtuuri on vaihtelevaa ja se edustaa monien eri aikakausien tyylejä. 1800-luvun puolivälissä kaupungissa kehittyi oma ainutlaatuinen arkkitehtuurin tyylinsä, Bristol Byzantine. Kaupungissa on myös hyvin nähtävissä Ison-Britannian arkkitehtoniset aikakaudet. Bristolissa on myös joitakin 1100-luvun jälkeen rakennettuja kirkkoja.
Kaupungin historiallisen keskustan ulkopuolella on muutamia Tudor-kaudella varakkaille kauppiaille rakennettuja kartanoita. Samalta aikakaudelta on säilynyt myös vaivaistentaloja ja majataloja.
Yksi Bristolin tunnetuimmista nähtävyyksistä on Avon Gorgen ylittävä Clifton Suspension Bridge -silta. Ensimmäiset suunnitelmat sillan rakentamisesta alueelle tehtiin jo vuonna 1754. Vuonna 1829 julistettiin sillan suunnittelukilpailu. Sopivaa suunnitelmaa ei kuitenkaan vielä ensimmäisessä kilpailussa löydetty, joten järjestettiin toinen kilpailu, jossa projektin pääinsinööriksi nimitettiin tuolloin 23-vuotias Isambard Kingdom Brunel, josta myöhemmin kehittyi yksi teollisen vallankumouksen ajan tunnetuimmista insinööreistä. Työt aloitettiin vuonna 1831 ja saatiin päätökseen vasta 1864 Brunelin kuoleman jälkeen.  
Bristolin keskusta kärsi toisen maailmansodan pommituksista. Ensimmäinen pommitus tapahtui pitkäperjantaina vuonna 1940, jolloin Bristolin keskustaa pommitettiin palopommeilla. Suuri osa keskustan rakennuksista tuhoutui ja noin 1 000 ihmistä kuoli.


=== Urheilu ja vapaa-aika ===
Bristolilla on kaksi Football League -seuraa, Bristol City FC ja Bristol Rovers FC, sekä joitakin Football Leagueen kuulumattomia seuroja. Bristol City perustettiin vuonna 1897. Se tuli toiseksi vuoden 1907 Ykkösliigassa, mutta hävisi FA Cupissa Manchester Unitedille vuonna 1909. Seura palasi kuitenkin takaisin huipputasolle vuonna 1976, mutta putosi äkillisesti nelosliigaan. Bristol Rovers on Bristolin vanhin ammattijalkapalloseura. Se perustettiin vuonna 1883 ja se kuuluu Ykkösliigaan. Rovers on ollut vanhan Kolmosliigan (nykyisen Ykkösliigan) mestari vuosina 1952/53, ja 1989/90, Watney Cupin voittaja vuosina 1972 ja 2006/07, ja ollut toisena Football League Trophyssa.

Bristolissa on myös rugby- ja krikettiseurat, ja se toimii myös jokavuotisen puolimaratonin näyttämönä. Kaupungissa on myös monia muita urheiluseuroja, kuten Bitton Road Runners ja Westbury Harriers.
Vuonna 2009 liigajääkiekko palasi kaupunkiin ensimmäistä kertaa seitsemääntoista vuoteen, kun uudelleen muodostettu Bristol Pitbulls pääsi Englannin liigaan.Bristol International Balloon Fiesta on Yhdistyneen kuningaskunnan kuumailmapalloilun päätapahtuma, mikä pidetään joka vuosi Ashton Courtissa, kaupungin länsiosassa. Tapahtuma on suosittu, ja kuumailmapalloja lähetetään matkaan jo aikaisin aamulla. Itse tapahtuma ja tivoli viihdyttävät kävijöitä koko päivän ajan.


=== Media ===
Bristolilla on kaksi päivälehteä, Western Daily Press ja Bristol Evening Post, ilmainen viikkolehti Bristol Observer, sekä bristolilainen versio ilmaisesta Metro-lehdestä. Ne kaikki ovat Daily Mail and General Trust -yrityksen omistamia. Paikallinen viikoittain ilmestyvä aikakauslehti Venue kertoo kaupungin musiikki-, taide- ja teatteritapahtumista, ja se on Daily Mail and General Trustin tytäryhtiön Northcliffe Median omistuksessa.
Bristol Media on kaupungin mediatalo, joka työllistää yli 1600 henkilöä. Kaupungilla on muutama paikallinen radiokanava, mukaan lukien BBC Radio Bristol, Classic Gold 1260, Kiss 101 ja Star 107.2, sekä kaksi opiskelijaradiokanavaa Hub Radio, joka on University of the West of Englandin radio, ja BURST, joka on University of Bristolin radio. Bristol tuottaa myös sellaisia tv-ohjelmia kuin The West Country Tonight, Sairaalaelämää ja Ota tai jätä. Kaupunkia on myös käytetty esimerkiksi Mistresses ja Skins – liekeissä -sarjojen kuvauspaikkana.


=== Murre ===
Bristolilaiset puhuvat erityistä murretta, missä r-kirjain lausutaan kuten sanassa car. Tälle murteelle on myös ominaista "a" tai "o" -äänteisiin päätyvien sanojen loppuun lisätty 'l', joten esimerkiksi sanasta "area" tulee "areal". Lisäksi suuntaa tarkoittaviin kysymyslauseisiin lisätään ylimääräinen "to"-tavu tai sillä korvataan "at"-prepositio. Lisäksi miespuolista henkilöä tarkoittavalla sanalla "he" saatetaan korvata sana "it". Esimerkiksi "Where's that?" muotoiltaisiin "Where's he to?".


=== Uskonto ===
Yhdistyneen kuningaskunnan vuoden 2001 väestönlaskennassa 60 % bristolilaisista oli kristittyjä, 25 %:lla ei ollut uskontoa, 9 % ei vastannut kysymykseen ja 2 % oli muslimeja.
Bristolissa on monia kristillisiä kirkkoja, joista merkittävimpiä ovat anglikaaninen Bristolin tuomiokirkko ja St. Mary Redcliffe sekä roomalaiskatolinen Cliftonin tuomiokirkko. Toisinajattelijoiden rukoushuoneisiin kuuluvat muun muassa Buckinghamin baptistirukoushuone ja John Wesleyn "Uusi huone" Broadmeadissä.
Muita uskontoja kaupungissa palvelee neljä moskeijaa, muutamat buddhalaiset meditointikeskukset, hindutemppeli, ortodoksiset synagogat ja neljä sikhiläistä temppeliä.


== Koulutus ja teknologia ==

Bristolissa on kaksi yliopistoa, Bristolin yliopisto ja Länsi-Englannin yliopisto eli University of the West of England (UWE), entinen Bristolin teknillinen korkeakoulu, joka sai yliopiston aseman vuonna 1992. Bristolin yliopistossa on 19 000 opiskelijaa, joista monet tulevat yksityiskouluista. UWE:ssa on noin 30 000 opiskelijaa, joista suurin osa tulee valtion kouluista, ja se on kaupungin kahdesta yliopistosta suurempi. Kaupungissa on myös monia korkeamman asteen oppilaitoksia, jotka tähtäävät A-tason kokeisiin. Tällaisia kouluja ovat esimerkiksi  City of Bristol College ja Filton College, sekä kolme kristillistä collegea, Trinity College, Wesley College ja Bristol Baptist College. Kaupungissa on myös vuonna 1946 perustettu teatterikoulu Bristol Old Vic Theatre School, joka toimii yhteistyössä UWE:n kanssa. 
Bristolissa on 129 esikoulua ja ala-astetta, 17 yläastetta ja kolme muuta oppilaitosta. Siellä on maan toiseksi suurin yksityiskoulujen keskittymä Pohjois-Lontoon jälkeen. Kaupungissa olevia yksityiskouluja ovat Colston's Girls' School, Clifton College, Clifton High School, Badminton School, Bristol Cathedral Choir School, Bristol Grammar School, Redland High School, Queen Elizabeth's Hospital School (kaupungin ainoa poikakoulu) ja Red Maids' School, minkä sanotaan olevan Englannin vanhin tyttökoulu. Sen perusti John Whitson vuonna 1634. Bristolissa on myös Britannian ensimmäinen tyttöjen koulukoti, jonka Mary Carpenter perusti vuonna 1854 runoilija Lord Byronin leskirouvan rahallisen tuen avulla.
Vuonna 2005 Britannian valtiovarainministeri palkitsi Bristolin siteet tieteeseen ja teknologiaan nimeämällä sen yhdeksi kuudesta "tiedekaupungista", sekä lupaamalla rahoituksen tieteen kehitykseen Emerson's Green -puistoon suunnitellulle 300 miljoonan punnan tiedepuistolle. Akateeminen koulutus sekä kahdessa yliopistossa ja Southmead Hospitalissa tehtävä tutkimustyö ovat kaupungille tärkeitä. Kaupungissa on myös asunut tieteellisiä neroja, kuten 1800-luvun kemisti Humphry Davy ja vuoden 1933 Nobel-voittaja, fyysikko Paul Dirac, jolla oli merkittävä vaikutus kvanttimekaniikan kehittämisessä. Bristolin yliopistossa fysiikan professorina toiminut Cecil Frank Powell palkittiin Nobel-palkinnolla vuonna 1950 ydinreaktion valokuvausmenetelmän kehittämisestä ja mesonien havaitsemisesta menetelmänsä avulla. Kaupunki on myös planeettatutkija Colin Pillingerin ja psykologi Richard Gregoryn kotikaupunki.


== Liikenne ==
Bristolissa on kaksi rautatieasemaa, Bristol Temple Meads ja Bristol Parkway. Bristol Temple Meads sijaitsee lähellä kaupungin keskustaa ja sieltä kulkee pikajunia säännöllisesti muun muassa Lontoon Paddingtoniin. Bristol Parkway sijaitsee kaupungin pohjoisosassa ja sieltä kulkee pääasiassa pikajunia Cardiffin ja Lontoon välillä.
Kaupunki on yhdistetty tiellä M4-moottoritien itä-länsisuunnan akselille, mikä kulkee Lontoosta Länsi-Walesiin ja M5-moottoritien pohjois-lounaissuunnan akselille, mikä kulkee Birminghamistä Exeteriin. Piirikunnassa kulkee myös M49-moottoritie, mikä leikkaa lännessä lyhyesti M4:n ja M5:n.
Bristolissa sijaitsee myös lentokenttä, Bristolin kansainvälinen lentoasema, mihin on tehty mittavia investointeja sitten vuoden 2001.
Kaupungin julkinen liikenne koostuu laajalti linja-autoliikenteestä, jota tarjoaa esimerkiksi First Group, entiseltä nimeltään Bristol Omnibus Company, ja Ulink, joka palvelee pääasiassa yliopistojen ja etenkin UWE:n opiskelijoita. Bristolin linja-autoliikennettä on kritisoitu laajalti epäluotettavaksi ja kalliiksi, ja vuonna 2005 First Group sai sakot myöhästelyistä ja turvallisuuden rikkomisesta. Yksityisautoilla liikkuminen on Bristolissa varsin yleistä ja kaupunki kärsii ruuhkista, mitkä maksavat sille noin 350 miljoonaa puntaa joka vuosi.
Bristol on moottoripyöräystävällinen kaupunki, se sallii moottoripyöräilijöiden käyttää suurinta osaa kaupungin bussikaistoista ja tarjoaa ilmaisen turvallisenselvennä pysäköinnin.
Vuodesta 2000 alkaen kaupunginvaltuusto on pitänyt kevyen raideliikenteen paikallisessa liikennesuunnitelmassaan, mutta on ollut haluton rahoittamaan sitä. Euroopan unioni tarjosi hankkeeseen rahoitusta, mutta liikenneministeriö ei antanut siihen tarvittavaa lisärahoitusta.
Bristol nimettiin vuonna 2008 Englannin ensimmäiseksi "pyöräilykaupungiksi". Vuonna 2014 vertailtiin, kuinka helppoa Englannin eri kaupungeissa oli elää ilman henkilöautoa. Bristol tuli 7. sijalle 29 kaupungin joukossa.


== Tunnukset ==


=== Nimikkokukka ===
Vuonna 2004 Bristolin nimikkokukaksi valittiin palavarakkaus Plantlife International -järjestön pitämässä yleisöäänestyksessä.


== Lähteet ==


== Aiheesta muualla ==
 Kuvia tai muita tiedostoja aiheesta Bristol Wikimedia CommonsissaKaupungin verkkosivut