revision: 17980258
title: Dmitri Vorobjov
url: https://fi.wikipedia.org/wiki/Dmitri_Vorobjov


---

Dmitri Sergejevitš Vorobjov (ven. Дмитрий Сергеевич Воробьёв; s. 18. lokakuuta 1985 Toljatti, Venäjän SFNT, Neuvostoliitto) on venäläinen jääkiekkopuolustaja ja maailmanmestari, joka pelaa KHL-joukkue Lada Toljattissa.


== Ura ==


=== Seuraura ===
Vorobjov on Lada Toljattin oma kasvatti. Hän debytoi seuran miesten kakkosjoukkueessa Venäjän kolmanneksi korkeimmalla sarjatasolla Pervaja Ligassa kaudella 2002–2003. Kaudella 2003–2004 Vorobjov debytoi Superliigassa, jossa hän pelasi 23 runkosarja- ja neljä playoff-ottelua tehden yhden maalin. Toronto Maple Leafs varasi Vorobjovin viidennellä kierroksella 157. pelaajana NHL:n varaustilaisuudessa 2004. Kaudella 2004–2005 hän eteni Ladan kanssa aina Superliigan finaaleihin saakka, mutta Venäjän-mestaruuden vei kuitenkin Dinamo Moskova otteluvoitoin 3–0. Kaudella 2005–2006 seura osallistui Continental Cupiin, jonka Lada voitti.
Kaudella 2007–2008 Vorobjov oli pelipaikastaan huolimatta Ladan paras pistemies ja maalintekijä tehoilla 16+12=28. Hän voitti koko Superliigan puolustajien maalipörssin ja jakoi puolustajien pistepörssin kolmannen sijan Traktor Tšeljabinskin Oleg Piganovitšin kanssa. Vorobjov oli myös puolivälieräsarjassa joukkueensa paras maalintekijä kolmella osumallaan. Kaudeksi 2008–2009 Superliigan tilalle perustettiin KHL. Hän oli Ladan tehokkain puolustaja tehoilla 4+14=18 ja voitti joukkueen sisäisen tehotilaston lukemalla +11, vaikka Vorobjov kaupattiinkin loppukaudella Salavat Julajev Ufaan. Kaudeksi 2009–2010 hän siirtyi Dinamo Moskovaan ja kaudeksi 2010–2011 Vorobjov siirtyi sieltä edelleen SKA Pietariin.Vorobjov siirtyi kaudeksi 2011–2012 jatkamaan KHL-uraansa Torpedo Nižni Novgorodiin. Kesken kauden, tammikuussa 2012 hän palasi SKA Pietariin. Toukokuussa 2013 Vorobjov teki sopimuksen taas Torpedon kanssa, mutta hänet kaupattiin kuitenkin jo ennen kauden 2013–2014 alkua elokuussa Avangard Omskiin. Marraskuussa Avangard kauppasi Vorobjovin KHL:n laajennusjoukkue Admiral Vladivostokiin vaihdossa Anton Polestšukiin.Kaudeksi 2014–2015 Vorobjov palasi vuoden mittaisella sopimuksella Lada Toljattiin, joka palasi KHL:ään neljän vuoden tauon jälkeen haettuaan taloudellista vauhtia farmiliiga VHL:stä. Hän nousi joukkueen varakapteeniksi. Kahden Ladassa vietetyn vuoden jälkeen Vorobjov palasi kaudeksi 2016–2017 kaksivuotisella sopimuksella Salavat Julajev Ufaan. Hän palasi kuitenkin jo ensimmäisen sopimuskautensa jälkeen vuoden mittaisella sopimuksella Ladaan kaudeksi 2017–2018.


=== Maajoukkueura ===
Vorobjov edusti Venäjää MM-kilpailuissa vuonna 2008, jolloin hän voitti maailmanmestaruuden. Vorobjov pelasi myös alle 20-vuotiaiden MM-kilpailuissa vuonna 2005, jolloin hän voitti hopeaa. Vorobjov jakoi Venäjän sisäisen tehotilaston voiton Enver Lisinin ja Dmitri Pestunovin kanssa lukemalla +7.


== Tilastot ==


== Lähteet ==

Dmitri Vorobjov The Internet Hockey Databasessa (englanniksi)
Dmitri Vorobjov Elite Prospects. Everysport Media Group AB.    (englanniksi)


=== Viitteet ===