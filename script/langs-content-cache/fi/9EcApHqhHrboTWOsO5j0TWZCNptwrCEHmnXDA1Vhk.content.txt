revision: 21368960
title: Blue Shift
url: https://fi.wikipedia.org/wiki/Half-Life:_Blue_Shift


---

Half-Life: Blue Shift on Gearbox Softwaren kehittämä lisäosa Valve Corporationin Half-Life-videopeliin. Gearbox on kehittänyt pelille myös Opposing Force -ja Decay -lisäosat.Peli sijoittuu tarinallisesti samaan asetelmaan kuin Half-Life, mutta tarina koetaan Black Mesan tutkimuskeskuksessa turvamiehenä työskentelevän Barney Calhounin silmin. Hän pyrkii selviytymään pois Black Mesan tutkimuskeskuksesta epäonnistuneen teleportaatiokokeen jälkeen.
Pelin nimellä Blue Shift on kaksoismerkitys, nimi viittaa Barney Calhounin työvuoroon ja univormuun sekä sinisiirtymänä (engl. blueshift) tunnettuun tieteelliseen ilmiöön.Peli sai pääosin myönteisen vastaanoton, tosin sen lyhyyttä sekä vanhentunutta sisältöä kritisoitiin.


== Pelaaminen ==

Half-Life: Blue Shift on toimintavetoinen ensimmäisen persoonan ammuntapeli. Pelaaja ohjaa turvamies Barney Calhounia, jonka silmin tapahtumat kuvataan. Juonta kuljetetaan eteenpäin kohtauksilla, jotka vaikuttavat satunnaisilta mutta ovat käsikirjoitettuja. Pelin alueita ei ole jaettu erillisiin tasoihin, vaan kaikki peliympäristöt on yhdistetty toisiinsa. Ympäristön lineaarisen suunnittelun ja käsikirjoitettujen kohtausten takia pelaaja etenee koko ajan eteenpäin putkessa. Kenttien välillä on aina lyhyt lataustauko, jonka aikana seuraava pelialue latautuu.Läpi pelin pelaajan aseistus pysyy samanlaisena. Aseistus koostuu pääosin realistisista tuliaseista ja sorkkaraudasta, jota käytetään lähitaisteluaseena. Useimmilla aseilla on myös toissijainen hyökkäys: esimerkiksi rynnäkkökiväärillä voi laukaista aseeseen liitetyn kranaatinheittimen. 
Calhoun kykenee käskyttämään tutkimuskeskuksen henkilökuntaa; turvamiehet voivat antaa tuliukea, kun taas tiedemiehet voivat avata ovia ja lääkitä pelaajaa.
Kentissä on saatavilla ammus- ja terveyspaketteja sekä seiniin kiinnitettyjä, alun perin tiedemiesten HEV-puvuille suunniteltuja terveyden ja suojauksen lataamislaitteita, joilla Calhoun voi ladata omaa suojaliiviään.
Pelin viholliset koostuvat pääosin Half-Lifesta tutuista Xen-ulottuvuuden avaruusolioista ja Yhdysvaltain hallituksen lähettämistä Hazardous Enviroment Combat Unitin eli HECU:n esotilaista.
Emopelistä ja Opposing Forcesta poiketen Blue Shiftissä ei ole lainkaan moninpeliä.


== Tarina ==


=== Maailma ===
Blue Shiftin pääasiallisena tapahtumapaikkana ja peliympäristönä toimii Black Mesan tutkimuskeskus, joka on kuvitteellinen tutkimuslaitos New Mexicossa, Yhdysvalloissa. Black Mesa rakennettiin 1950-luvulla, jolloin Yhdysvaltain asevoimat rakensi joukon huippusalaisia, strategisesti tärkeitä ydinohjussiiloja New Mexicon autiomaahan. Neuvostoliiton romahdettua ja kylmän sodan päätyttyä siiloilla ei enää ollut sotilaallista merkitystä, minkä johdosta Yhdysvaltain hallitus päätti muuttaa entisen sotilastukikohdan tutkimuslaitokseksi. Hylättyjä siiloja laajennettiin ja niihin rakennettiin tutkimustiloja. Black Mesa on jaettu eri sektoreihin, joilla jokaisella on oma erityinen tehtävänsä.
Pelin toinen tapahtumapaikka on avaruusolioiden kotimaailma Xen, joka muistuttaa kaasusumun ympärille muodostunutta, leijuvien pienten asteroidien tai saarten muodostamaa rykelmää.


=== Prologi ===
27-vuotias tiedemies Gordon Freeman suorittaa teleportaatiokokeen, mikä epäonnistuu ja aiheuttaa niin kutsutun resonanssikaskadin ja synnyttää portaalin maan ja Xen-ulottuvuuden välille. Lopulta resonanssikaskadin pulssiaalto vapautuu ja tuhoaa ison osan keskuksesta. Xenistä portaalien kautta matkaavat avaruusoliot ovat vihamielisiä, ja keskuksen työntekijät kutsuvat apua Yhdysvaltain hallitukselta hätäviestillä. Black Mesaan saapuu pian Hazardous Enviroment Combat Unit (HECU) -erikoisyksikkö, jonka tehtävänä on avaruusolioiden sekä työntekijöiden eliminoiminen, jotta nämä eivät kertoisi laitoksen huippusalaisista kokeista tai resonanssikaskadin vaikutuksista. Tutkimuskeskus muuttuu luhistuneeksi taistelutantereeksi, ja osa henkilökunnasta alkaa puolustamaan itseään niin Xenin lajeilta kuin sotilailta.


=== Juoni ===
Blue Shift alkaa emopelin kaltaisella esittelykohtauksella, jossa laitoksen turvamies Barney Calhoun matkustaa maanalaisen Black Mesan tutkimuslaitoksen halki modernin junanvaunun kyydissä. Matkan aikana pelaaja näkee tutkimuslaitoksen työntekijöiden työskentelyä ja samalla tälle esitellään tuleva peliympäristö. Junavaunu pysähtyy turvamiesten oleskelualueelle, ja saatuaan varusteensa hänet määrätään avustamaan kahta tiedemiestä. Matkallaan Calhoun huomaa, että laitosta piinaavat jatkuvat laiteviat. Päästyään hissiin Gordon Freemanin aiheuttaman resonanssikaskadin pulssiaalto vaurioittaa tutkimuslaitoksen rakenteita, ja hissi putoaa kuilun pohjalle. Calhoun menettää tajuntansa, mutta selviytyy onnettomuudesta ainoana hengissä. Herättyään hän saa selville, että resonanssikaskadin seurauksena Xenistä kotoisin olevat muukalaisolennot kykenevät kaukosiirtymään tutkimuslaitokseen.
Kun Calhoun yrittää paeta raunioituneesta tutkimuslaitoksesta, hän kohtaa Yhdysvaltain asevoimien lähettämän HECU-erikoisjoukon sotilaita, jotka on määrätty eliminoimaan kaikki Black Mesan työntekijät sekä Xenin avaruusoliot. Calhoun kohtaa pian pahasti haavoittuneen tohtori Haroldin, joka ennen kuolemaansa käskee Calhounia etsimään käsiinsä kollegansa tohtori Rosenbergin, joka voi auttaa hänet ulos tutkimuslaitoksesta. Calhoun onnistuu pelastamaan Rosenbergin ja yhdessä he etenevät salaiseen ja hylättyyn osaan Black Mesasta, jossa on vanhentunutta teknologiaa. Rosenbergin kahden selviytyneen kollegan tohtori Bennetin ja tohtori Simmonsin avulla Rosenberg käynnistää vanhan teleportaatiolaitteen, ja antaa Calhounille tehtäväksi käynnistää tiedemiesten Xeniin pystyttämä majakka.
Calhoun telesiirretään Xeniin jossa tämä käynnistää majakan. Hän ehtii hypätä paluuportaaliin ennen virran loppumista, jonka jälkeen Rosenberg käskee Calhounia lataamaan laitteen akun. Alakerrassa Calhoun käynnistää energialaitteen, ja sotilaiden sekä muukalaisten vastustuksesta huolimatta onnistuu lataamaan akun ja lähettämään sen ylös. Palattuaan Calhoun avustaa Rosenbergia telesiirtolaitteen käytössä avaamalla portaaleja. Tiedemiehet pääsevät turvallisesti portaalien kautta Black Mesan ulkopuolelle, mutta Calhounin vuoron tullessa sotilaat hyökkäävät teleportaatiohuoneeseen. Calhoun onnistuu hyppäämään portaaliin viime hetkellä ja päätyy tiedemiesten luo, mutta telesiirtyy väliaikaisesti Xeniin ja sitten jälleen sisälle tutkimuslaitokseen, jossa hän näkee kahden sotilaan raahaamassa tajutonta Gordon Freemania jätepuristimeen. Calhoun pääsee kuitenkin takaisin tiedemiesten luo ja nelikko pakenee Black Mesasta aavikkomaasturilla.


== Kehitys ==

Blue Shift julkistettiin vuonna 2000 alun perin lisäosana Half-Lifen Dreamcast-versioon. Vaikka Dreamcast-version kehittämisestä vastasi pääosin Captivation Digital Laboratories, Gearbox Software huolehti uudesta lisäosasta. Gearbox oli myös kehittänyt emopelin toisen lisäosan, Half-Life: Opposing Forcen vuonna 1999. Julkaisija Sierra Entertainment julkisti 30. elokuuta 2000 lisäosan nimeksi Blue Shift. Dreamcast-version kerrottiin käyttävän korkealaatuisia malleja ja tekstuureita. Näiden mallien polygonien määrä olisivat tuplat Valve Corporationin alkuperäisistä. Vuoden 2000 European Computer Trade Show -tapahtumassa paljastettiin uutta tietoa pelistä ja sen tarinasta. Lisäksi Dreamcast-version julkaisupäivämääräksi annettiin 1. marraskuuta 2000. Sierra selitti pelin myöhästymistä sillä, että he haluaisivat ”pelin täyttävän odotukset” ja ilmoittivat pelin ilmestyvän vuoden lopussa. Kuvia sekä lisätietoa pelimekaniikasta ja tarinasta annettiin seuraavien viikkojen ja kuukausien aikana. Kun Dreamcast-version julkaisupäivämäärä vaihtui jatkuvasti, alettiin epäillä pelin ilmestymistä kokonaan. 16. kesäkuuta 2001 Sierra julkisti lehdistötilaisuudessa, että Dreamcast-version kehitys on lopetettu ”markkinointisyistä”. Dreamcastin kehitysversio kuitenkin ladattiin myöhemmin internettiin ilmaiseksi ladattavaksi. Vaikka Dreamcast-versio kuopattiin, Blue Shift päätettiin julkaista PC:lle itsenäisenä lisäosana, joka ei vaatisi alkuperäistä Half-Lifeä toimiakseen. Dreamcast-versiota varten kehitetyt uudet mallit ja tekstuurit päätettiin julkaista Blue Shiftin mukana käytettäviksi myös emopelille sekä Opposing Forcelle. Vuoden 2001 E3-tapahtumassa Gearbox ilmoitti pelin kehityksen päättyneen. Tapahtumassa myös esiteltiin pelattava versio Blue Shiftistä.


== Julkaisu ==
Peli julkaistiin 1. kesäkuuta 2001. Blue Shift ja uudet tarkat mallit sekä tekstuurit sisältävä Half-Life High Definition Pack julkaistiin elokuussa 2005 Valven Steam-palvelussa. Peli julkaistiin myöhemmin osana Sierran Half-Life: Generation -pelipakettia ja Half-Life 1 Anthology -pakettia. Anthology-pakettiin kuuluu myös alkuperäinen Half-Life, sen toinen lisäosa Opposing Force, sekä Team Fortress Classic.


== Vastaanotto ==
Peli sai ristiriitaisen vastaanoton ja pitää 67 prosentin keskiarvoa GameRankings-sivustolla ja 71 pisteen kokonaismäärää Metacritic-palvelussa. Pelin hyllyversiota on myyty yli 800 000 kappaletta ja Steam-versiota yli 5 miljoonaa kappaletta. IGN-sivuston arvostelussa kriitikko Tal Blevins sanoi pelin olevan ”tuttua Half-Lifea” sekoittamalla toimintaa sekä pulmanratkontaa toisiinsa. Hän sanoi pulmien olevan loogisia ja helppoja, tosin hän ei pitänyt muutamasta hyppimistä vaativasta pulmasta. Vaikka hän ylistikin pelin ”eeppistä” tunnelmaa, hän kritisoi sen lyhyttä kestoa. GameSpotin Greg Kasavin oli pääosin samaa mieltä Blevinsin kanssa ja sanoi, että ”peli ei varsinaisesti keksi pyörää uudestaan”. Hän ylisti kuitenkin korkealaatuisia malleja ja tekstuureita.Useat muut kriitikot harmittelivat pelin samanlaisuutta emopelin ja Opposing Forcen kanssa. GameSpyn Jamie Madiganin mukaan pelin tunnelmaa laski sen samanlaisuus emopelin kanssa. Hän sanoi pelin tuntuvan ”vain muutamalta tasolta lisättynä emopeliin, mitä se tosin onkin”. Hän erityisesti piti pelin tarkoista malleista sekä tekstuureista. Eurogamerin Tom Bramwell moitti pelin lyhyyttä ja paikoittain tekoälyä. PC Zonen Mark Hill oli eri mieltä tekoälystä ja sanoi sen olevan ”juuri sitä mitä toivoisit tekoälyltä”. Hän ylisti erityisesti Black Mesan tutkimuskeskuksen tunnelmaa, sillä kehittäjät näyttivät työntekijöitä tavallisissa askareissaan, esimerkiksi turvamiehiä lounaalla tai tiedemiehiä pesemässä pyykkiä. Hän päätti arvostelun sanomalla, että peli olisi toiminut paremmin Dreamcast-version lisäosana kuin itsenäisenä pelinä.


== Lähteet ==
Half-Life: Blue Shift
Bell, Joseph: Half-Life: Prima's Official Strategy Guide.    Prima Games, 1998.  ISBN 0-7615-1360-4.    (englanniksi)


=== Viitteet ===


== Aiheesta muualla ==
Gearbox Softwaren verkkosivu
Valve Corporationin verkkosivu