revision: 21605440
title: A Night with...
url: https://fi.wikipedia.org/wiki/Late_Night_with_Conan_O%E2%80%99Brien


---

Late Night with Conan O’Brien oli yhdysvaltalainen NBC-televisiokanavan myöhäisillan keskusteluohjelma, jota esitettiin vuosina 1993–2009. Ohjelma sisälsi ajankohtaista aiheista muodostettua satiiria, julkisuuden henkilöiden vierailuja, stand up -komiikkaa sekä musiikkivieraita. Late Nightia juonsi Conan O’Brien ja se kuvattiin New Yorkin Rockefeller Centerissä. Suomessa ohjelmaa esitti aluksi vuonna 2000 kaapelikanava TVTV! ja vuodesta 2001 sen seuraaja Sub.


== Historia ==
Vuonna 1992 David Letterman, NBC-kanavan Late Night with David Lettermanin pitkäaikainen juontaja, hävisi kilpailun The Tonight Show’n juontajan paikasta Jay Lenolle edellisen juontajan Johnny Carsonin jäädessä eläkkeelle. Letterman lähti ulos NBC:ltä ja hän lähti tekemään CBS-kanavalla uutta ohjelmaa nimeltä Late Show with David Letterman. Nykyäänkin Lettermanin isännöimä Late Show kilpailee The Tonight Show’n kanssa suosituimman myöhäisillan talk show’n paikasta. Lettermanin lähdettyä Conan O’Brien korvasi hänet Late Nightin isäntänä.
Ensimmäinen O’Brienin juontama jakso esitettiin NBC-kanavalla 13. syyskuuta 1993. Andy Richter toimi O’Brienin apujuontajana, eli sidekickinä toukokuuhun 2000 asti. Richterin lähdettyä O’Brien juonsi ohjelmaa yksin.Kun Late Night with Conan O’Brien vuonna 1993 alkoi se oli jatkuvan lopettamisuhan alla. Kriitikot arvostelivat ohjelmaa ja katsojaluvut pysyivät alhaisina. Show teki kuitenkin lopullisen läpimurtonsa noin 2000-luvun alussa, ja siitä tuli esitysaikansa katsotuin ohjelma. The Tonight Show’lla, joka näytetään useimmilla alueilla heti paikallisten iltauutisten jälkeen on aina ollut enemmän katsojia kuin Late Nightilla. The Tonight Show oli myös ensimmäinen myöhäisillan talk show NBC:llä. Late Nightilla on kuitenkin aina ollut tukevampi jalansija tavoitellussa 25–35-vuotiaiden ikäryhmässä, kun The Tonight Show on vedonnut laajempaan ja vanhempaan yleisöön.
Vuonna 2003 Late Night with Conan O’Brien täytti 10 vuotta, ja tämän kunniaksi O’Brien järjesti kymmenvuotisjuhlashow’n (10th Anniversary Special), joka julkaistiin myös DVD-versiona.
NBC ilmoitti 21. heinäkuuta 2008, että O’Brien siirtyy juontamaan The Tonight Show’ta vuoden 2009 kesäkuusta lähtien ja Late Nightin uutena isäntänä tulee aloittamaan koomikko Jimmy Fallon. Viimeinen O’Brienin isännöimä Late Nightin jakso esitettiin Yhdysvalloissa 20. helmikuuta ja Suomessa 25. helmikuuta 2009. Viimeisen jakson vieraina nähtiin näyttelijä–koomikko Will Ferrell, Late Nightin sketseistä tuttu Abe Vigoda sekä O’Brienin sidekickinä toiminut Andy Richter. Musiikkivieraana oli The White Stripes.


== Jakson rakenne ==

Late Night with Conan O’Brien noudatti tyypillistä myöhäisillan talk show’n kaavaa. Alussa O’Brien esitti vitsimonologin, jonka aiheet tulivat monesti ajankohtaisista tapahtumista tai säännöllisesti toistuvista vitseistä. Monologin jälkeen seurasi pidempi sketsikohtaus, minkä jälkeen siirryttiin julkisuuden henkilöiden haastatteluihin. Late Nightin tyypillisessä jaksossa oli kahdesta kolmeen julkkisvierasta vieraiden määrä vaihteli jaksokohtaisesti, ja vieraiden jälkeen ohjelman päätti musiikkiesitys.


== The Max Weinberg 7 ==
The Max Weinberg 7 oli Late Night with Conan O’Brienin houseyhtye, joka esiintyi ohjelmassa sarjan alkamisesta asti samalla kokoonpanolla. Yhtyettä johti rumpali Max Weinberg, joka kuuluu myös useasti Bruce Springsteenin kanssa esiintyneeseen E Street Bandiin. Yhtye julkaisi albumin The Max Weinberg 7 vuonna 2000.


=== Jäsenet ===
Scott Healy – kosketinsoittimet
Mike Merritt – bassokitara
Mark Pender – trumpetti
Richie ”LaBamba” Rosenberg – pasuuna
Max Weinberg – rummut
Jerry Vivino – saksofoni
Jimmy Vivino – kitara


== Komiikka ==

Ohjelmassa oli toistuvia sketsejä kuten If They Mated (suom. Jos he pariutuisivat), In the Year 2000 (Vuonna 2000) ja SAT Analogies. Lisäksi hahmot kuten The Masturbating Bear (Masturboiva karhu), Pimpbot 5000 ja Coked-Up Werewolf (Kokapöllyinen ihmissusi) esiintyvät ohjelmassa usein. Ohjelma aloitti myös Robert Smigelin Triumph the Insult Comic Dogin uran, joka esiintyi Late Nightissa ensimmäisen kerran vuonna 1997.


== Katso myös ==
Pale Force


== Lähteet ==
Rainisto, Sami: Conan O’Brienin maailma.    Ajatus Kirjat, 2006.  ISBN 951-20-7204-1.    


=== Viitteet ===


== Aiheesta muualla ==
 Kuvia tai muita tiedostoja aiheesta Late Night with Conan O’Brien Wikimedia CommonsissaLate Night with Conan O’Brien Internet Movie Databasessa. (englanniksi)