revision: 21523347
title: Joosef Ferdinand (Baijeri)
url: https://fi.wikipedia.org/wiki/Joosef_Ferdinand_(Baijeri)


---

Joosef Ferdinand Leopold (s. 28. lokakuuta 1692 – 6. helmikuuta 1699) oli Baijerin vaaliruhtinaan Maksimilian II Emanuelin ja tämän ensimmäisen vaimon Maria Antonia Itävaltalaisen poika. 


== Elämäkerta ==
Prinssi Joosef Ferdinand syntyi Wienissä 28. lokakuuta 1692. Hänen äitinsä oli Pyhän saksalais-roomalaisen keisarikunnan keisari Leopold I:n tytär. Hänen isoisoisänsä oli siis Espanjan kuningas Filip IV ja hänen isoenonsa Espanjan Kaarle II.
Prinssin äiti kuoli pian hänen syntymänsä jälkeen ja hänet jätettiin isoisänsä keisari Leopold I:n hoiviin, sillä hänen isänsä toimi Brysselissä Espanjan Alankomaiden maaherrana maaliskuusta 1692 lähtien.
Joosef Ferdinand oli ensimmäisen Habsburg-sukuisen Espanjan kuninkaan Filip I:n jälkeläinen. Koska hänen isoenonsa Kaarle II oli lapseton, hänellä oli perimysoikeus Espanjan kruunuun. Hän oli yksi kuudesta Espanjan valtaistuimen vaatijista. Baijerin vaade sai kannatusta erityisesti saksalaisten aatelisten keskuudessa.
Joosef Ferdinand kuitenkin kuoli 6-vuotiaana helmikuussa 1699 ehtimättä saada Espanjan kruunua.