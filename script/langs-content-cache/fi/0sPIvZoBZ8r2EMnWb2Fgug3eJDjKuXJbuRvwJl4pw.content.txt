revision: 21013500
title: "Weidendammer Br\xFCcke"
url: https://fi.wikipedia.org/wiki/Weidendammer_Br%C3%BCcke


---

Weidendammer Brücke on Spreejoen ylittävä silta Berliinin keskustassa. Friedrichstraße kulkee siltaa pitkin. Silta tunnetaan sen kaiteita koristavista valurautaisista Preussin vaakunakotkista.Paikalla oli alkujaan nostosilta, joka tunnettiin ensin nimellä Dorotheenstädtische Brücke ja sen jälkeen Spandauische Brücke, sillä Berliinistä Spandauhun johtava tie kulki sen yli. Vuonna 1824 paikalle rakennettiin Manner-Euroopan ensimmäinen valuraudasta tehty silta, joka valmistettiin Englannissa ja kuljetettiin Berliiniin. Nykyinen silta valmistui vuosina 1895–1896. Se oli yksi harvoja Berliinin siltoja, jotka säilyivät ehjinä toisen maailmansodan läpi. Berliinin taistelun loppuvaiheessa monet saksalaiset yrittivät paeta puna-armeijan piirittämästä kaupungin keskustasta tämän sillan yli. Eräiden tietojan mukaan natsijohtaja Martin Bormann sai surmansa sillalla tällaisen yrityksen yhteydessä.
Itä-Saksasta vuonna 1976 karkotettu lauluntekijä Wolf Biermann sepitti sillasta ja sen rautakotkista kertovan kuuluisan laulun Preußischer Ikarus.


== Lähteet ==


== Aiheesta muualla ==
 Kuvia tai muita tiedostoja aiheesta Weidendammer Brücke Wikimedia Commonsissa