revision: 21524599
title: Roque Ceruti
url: https://fi.wikipedia.org/wiki/Roque_Ceruti


---

Roque Ceruti (1683 Milano – 10. joulukuuta 1760 Lima) oli Perussa uran luonut italialaissyntyinen säveltäjä.Ceruti syntyi Milanossa Francisco ja Mónica Cherutin pojaksi. Hän saapui vuonna 1707 Limaan hallintopalatsin musiikillisena johtajana Bourbonin sukuun kuuluneen kuningas Filip V:n nimittämän Perun varakuninkaan, Castelldosriusin markiisin palveluksessa. Italialaisen Cerutin nimitys ilmensi laajempaa muutosta: Bourbon-hallitsijoiden suosion siirtymistä espanjalaisesta musiikista kohti italialaista. Cerutin tulo Limaan johti etenkin napolilaistyylisen oopperan hegemoniaan ja Tomás de Torrejón y Velascon Limassa edustaman espanjalaisen tyylikauden päätökseen.Ceruti johti Viceroyn musiikkikappelia ja pääsi Torrejón y Velascon kuoltua vuonna 1728 myös Liman tuomiokirkon maestro de capillan asemaan. Ceruti oli ensimmäinen säestetyn resitatiivin säveltäjä Limassa. Hänen oppilaansa ja seuraajansa oli José de Orejón y Aparicio, joka kehitti musiikkityylinsä Cerutin edustaman napolilaistyylin pohjalta tehden siitä vähemmän marssinomaista ja tunnepitoisempaa.Ceruti meni vuonna 1736 naimisiin María de los Santos de Jaurin kanssa. Vuonna 1757 hän luopui asemastaan Liman tuomiokirkossa korkean ikänsä ja terveysongelmien johdosta. Hänen sävellyksiään tunnetaan nykyään 28. Ne ovat säilyneet siirtomaa-ajan arkistoissa Perussa ja Boliviassa. Hän ymmärsi myös runoutta, mikä ilmenee hänen latinaksi kirjoittamastaan Carmen panegyricum -teoksesta (1717). Ensemble Louis Berger levytti vuonna 1999 Cerutin teokset Missa de Lima (Liman messu) ja A cantar un villancico.


== Lähteet ==


== Aiheesta muualla ==
IMSLP: nuotteja