revision: 20971321
title: "Weilin+G\xF6\xF6s"
url: https://fi.wikipedia.org/wiki/Weilin%2BG%C3%B6%C3%B6s


---

Weilin+Göös Oy oli suomalainen kirjankustantamo, joka perustettiin vuonna 1872 ja joka lopetti toimintansa vuonna 2011. Viime vuosinaan Weilin+Göös-konserni oli Werner Söderström Osakeyhtiön tytäryhtiö ja kuului Sanoma-konserniin. Weilin+Göös -konserniin kuuluivat Suomessa toimivat Weilin+Göös Oy ja Kustannusperintä Oy sekä Ruotsissa, Norjassa ja Tanskassa toimiva Bertmark Media.


== Historia ==
Weilin+Göösin perustivat 23. syyskuuta 1872 K. G. Göös (1837–1917) ja Alexander Georg Weilin (1823–1889). Yhtiö aloitti kustannustoiminnan jo perustamisvuonna. Aluksi Weilin+Göös julkaisi pääasiassa uskonnollisia ja oppikirjoja.
Vuonna 1950 yhtiö päätti eriyttää toimintansa almanakkojen, kalentereiden ja erilaisten paino- ja sitomotöiden tekemiseen sekä liike-elämän tarvitsemiin lomakejärjestelmiin ja -laitteisiin. Kirjakustannustoiminta jatkui vuonna 1963. Seuraavana vuonna, 1964, paljastettiin uusi, Juhani Pallasmaan suunnittelema logo. 
Yhtiössä jo 1940-luvun alusta työskennellyt ja sittemmin kauppaneuvoksen arvonimen saanut Viljo K. Ruoho oli yhtiön varatoimitusjohtaja 1962–1967 ja viimeinen toimitusjohtaja 1967–1976. Amer-tupakkayhtiön omistukseen Weilin+Göös siirtyi vuonna 1970. 1990-luvulla toteutettiin suuria saneerauksia, joiden seurauksena Weilin+Göös muuttui vuonna 1995 WSOY:n tytäryhtiöksi.
Weilin+Göös oli viime vuosinaan keskittynyt tietokirjojen ja suurteosten eli kirjasarjojen kustantamiseen, myyntiin ja markkinointiin suoraan kuluttajille. Teosten toimittaminen tapahtui WSOY:llä. Vuoden 2011 aikana yrityksen toiminnot pääosin lopetettiin, ja yritys jäi WSOY:n tuotemerkiksi.


== Katso myös ==
WeeGee-talo


== Lähteet ==


== Aiheesta muualla ==
Weilin+Göösin kotisivut
WSOY:n kotisivut
Tiitta, Allan: Ajan ja tiedon taitaja, Weilin+Göös 1872–1997. WSOY-yhtymä Weilin+Göös 1997. ISBN 951-35-6400-2 .