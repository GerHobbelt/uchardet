revision: 21379121
title: Brad Bird
url: https://fi.wikipedia.org/wiki/Brad_Bird


---

Phillip Bradley ”Brad” Bird (s. 24. syyskuuta 1957 Kalispell, Montana) on yhdysvaltalainen Oscar-palkittu animaatio-ohjaaja, elokuvaohjaaja ja käsikirjoittaja. Hänet tunnetaan erityisesti Pixarin tuottamien elokuvien Ihmeperhe ja Rottatouille ohjaajana.


== Elämäkerta ==
Bird syntyi Montanan Kalispellissa syksyllä 1957 ja vietti lapsuutensa Portlandissa, Oregonissa. 11-vuotiaana hän oli kiertueella Walt Disney Studiolla ja ilmoitti sen jälkeen haluavansa jonain päivänä liittyä animointiryhmään. Noin kaksi vuotta myöhemmin hän loi oman 15-minuuttisen lyhytanimaationsa, joka vakuutti piirrosyhtiön. 14-vuotias Bird opiskeli animointia tunnetun animaattorin Milt Kahlin johdolla. Valmistuttuaan Corvallisin high schoolista vuonna 1975 hän piti opinnoissaan kolmen vuoden tauon. Saatuaan Disneyltä stipendin Kalifornian taideinstituuttiin hän tapasi siellä tulevan animaattorin ja Pixar-yhtiön perustajan John Lasseterin.


=== Ura ===
Valmistuttuaan Kalifornian taideinstituutista hän pääsi heti töihin Disney-yhtiöön, mutta hän lähti pian yhtiöstä elokuvan Topi ja Tessu (1981) valmistuttua. Bird siirtyi työskentelemään televisioanimaatioiden parissa käsikirjoittajana, ohjaajana ja tuottajana. Hän muun muassa liittyi Klasky Csupo -yhtiöön vuonna 1989 ja kehitti siellä Simpsoneista puolen tunnin kestoisen piirretyn. Vuonna 1990 hän ohjasi jakson "Komedian kuningas" (Krusty Gets Busted) ja työskenteli sarjassa ensi sijassa johtavana konsulttina vuoteen 1997 asti. Simpsoneiden ohella Bird työskenteli muun muassa Kukkulan Kuningas ja The Critic -televisiosarjojen parissa. 
Televisiosarjojen jälkeen hän palasi elokuva-alalle ja ohjasi vuonna 1999 ensi-iltansa saaneen Warner Bros. Animationin tuottaman animaatioelokuvan Rautajätin. Vaikka elokuva ei menestynyt teattereissa, se vakuutti hänen vanhan ystävänsä John Lasseterin, ja tämä palkkasi Birdin yhtiöönsä. Muutamaa vuotta myöhemmin hänen käsikirjoittamansa ja ohjaamansa elokuva Ihmeperhe sai ensi-iltansa vuonna 2004. Elokuva sai seuraavana vuonna Parhaan animaatioelokuvan Oscar-palkinnon ja Annie-palkinnon. Bird palkittiin myös ääninäyttelemisestä Anniella. Samana vuonna Pixar pyysi Birdiä Rottatouille-elokuvan ohjaajaksi Jan Pinkavan tilalle, ja tieto julkistettiin maaliskuussa 2006. Elokuva sai ensi-iltansa vuotta myöhemmin, ja se oli Ihmeperheen lailla arvostelu- ja yleisömenestys. Vuonna 2008 elokuva palkittiin muun muassa Oscarilla parhaana animaatioelokuvana.


== Filmografia ==


=== Elokuvat ===
Eläinten olympialaiset (1980)
Topi ja Tessu (1981)
The Plague Dogs (1982)
8. kadun ihme (1987)
Rautajätti (1999)
Ihmeperhe (2004)
Rottatouille (2007)
Mission: Impossible – Ghost Protocol (2011)
1906 (2012)
Tomorrowland (2015)
Ihmeperhe 2 (2018)


=== Televisiosarjat ===
Hämmästyttävät tarinat (1985–1987)
Simpsonit (1989–1997)
Family Dog (1993)
The Critic (1994–1995)
Kukkulan kuningas (1997)


== Lähteet ==


== Aiheesta muualla ==
 Kuvia tai muita tiedostoja aiheesta Brad Bird Wikimedia CommonsissaBrad Bird Internet Movie Databasessa. (englanniksi)
Brad Bird Elonetissä.