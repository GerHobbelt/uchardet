revision: 21510935
title: Nazanin Aghakhani
url: https://fi.wikipedia.org/wiki/Nazanin_Aghakhani


---

Nazanin Aghakhani (s. 22. huhtikuuta 1980 Wien, Itävalta) on itävaltalainen kapellimestari, pianisti ja säveltäjä.
Persialaissukuiseen perheeseen syntynyt tyttö haaveili orkesterin johtamisesta ja aloitti pianotunnit seitsenvuotiaana. 12-vuotiaasta asti opiskeli klassista pianonsoittoa Wienin pääkonservatoriossa  Karl Barthin ja Meira Farkasin ohjauksessa. Pian hän alkoi lisäksi ottaa tunteja partituurinluvussa ja kontrapunktissa säveltäjä-kapellimestari Thomas Christian Davidilta. Vuosina 2000–2002 Aghakhani opiskeli orkesterinjohtoa Wienin musiikkiyliopistossa Erwin Acelin, Leopold Hagerin, Yuji Yuasan ja Howard Armanin oppilaana. Hän jatkoi opintojaan Tukholman kuninkaallisessa musiikkikorkeakoulussa opettajinaan Jorma Panula ja Anders Eby, ja osallistui lisäksi muun muassa Alan Gilbertin ja Jukka-Pekka Sarasteen mestarikursseille. Näihin aikoihin Aghakhani alkoi opiskella myös elektroakustisen musiikin säveltämistä Bill Brunsonin ja Fredrik Hedelinin johdolla. Vuonna 2006 Aghakhani siirtyi opiskelemaan Helsingin Sibelius-akatemian maisteriohjelmassa Leif Segerstamin oppilaana. Kapellimestaridiplomissaan Aghakhani johti Kuopion kaupunginorkesteria.Aghakhani on toiminut Tukholman kuninkaallisen oopperan apulaiskapellimestarina, johtanut monia pohjoismaisia ja itävaltalaisia kokoonpanoja, ohjannut nuoriso-orkestereita ja esittänyt omia sävellyksiään eri puolilla Eurooppaa. Musica nova Helsinki -festivaaleilla Aghakhani on esiintynyt 2007, 2008 ja 2009.Salzburgin musiikkijuhlilla Aghakhani toimi Mozartin Don Giovanni -oopperan apulaiskapellimestarina. Vuonna 2008 hän kantaesitti nuorten säveltäjien teoksia Wien Modern tapahtumassa ja istui Ung Nordisk Musik Festivalin tuomaristossa.Vuonna 2009 Aghakhanista tuli ensimmäinen Iranissa esiintynyt naispuolinen kapellimestari. Vuonna 2010 hänet nimitettiin Akademisches Sinfonieorchester Münchenin musiikilliseksi johtajaksi.Kapellimestarityön lisäksi Aghakhani on jatkanut esiintymisiä myös pianistina ja levyttänyt omia sävellyksiään; näihin molempiin hän on saanut sponsoritukea itävaltalaiselta Bösendorfer-pianotehtaalta. Hän on myös kysytty yritysluennoija johtamisen, naisten aseman ja ajankäytön hallinnan aloilla. Aghakhani puhuu sujuvasti saksaa, englantia, farsia ja ruotsia. Hän asuu Itävallassa lakimies-kirjailija-aviomiehensä Friedrich Schwarzingerin kanssa. Heillä on vuonna 2009 syntynyt poika.


== Lähteet ==


== Aiheesta muualla ==
Farsinkielinen TV-dokumentti Nazanin Aghakhanista (tekstitys englanniksi)