revision: 19236215
title: Heksakloroplatinahappo
url: https://fi.wikipedia.org/wiki/Heksakloroplatinahappo


---

Heksakloroplatinahappo eli vetyheksakloroplatinaatti(IV) (H2[PtCl6]) on platinan kompleksiyhdiste ja keskivahva happo. Yhdisteellä on käyttöä teollisuudessa katalyyttinä ja reagenssina analyyttisessä kemiassa ja valmistettaessa muita platinayhdisteitä.


== Ominaisuudet ==
Heksakloroplatinahappo on punaisenruskeaa kiteistä ainetta, joka imee vettä ja esiintyy usein heksahydraattina H2[PtCl6]·6H2O. Se liukenee sekä veteen että alkoholiin ja protolysoituu muodostaen vety- ja heksakloroplatinaatti(IV)ioneja.


== Valmistus ==

Heksakloroplatinahappoa valmistetaan liuottamalla platinametallia, usein platinasientä, kuningasveteen, jos käytetään kuningasvettä puhdistetaan tuote tislaamalla, annetaan jäähtyä ja kiteytetään. Vaihtoehtoisesti platinasientä kuumennetaan kloorin ja väkevän suolahapon kanssa 150 °C:n lämpötilaan tai liuotetaan platina(IV)kloridia suolahappoon.
Pt + 4 HNO3 + 6 HCl → H2PtCl6 + 4 NO2 + 4 H2O


== Käyttö ==
Heksakloroplatinahappo on platinan yhdisteistä teollisesti tärkein. Heksakloroplatinahappoa käytetään hydrosilylaatioreaktion katalyyttinä sekä hydrosilylaatiokatalyyttien valmistamiseen. Yhdisteestä saadaan muita platinayhdisteitä, joita voidaan niin ikään käyttää katalyytteinä. Muita heksakloroplatinahapon käyttökohteita ovat impregnointi, metallisen platinan valmistus autojen katalysaattoreihin ja valokuvausreagenssina yhdessä rauta(III)oksalaatin kanssa.


== Lähteet ==