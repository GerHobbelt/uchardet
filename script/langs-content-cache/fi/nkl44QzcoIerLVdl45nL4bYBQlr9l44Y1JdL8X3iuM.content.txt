revision: 21242889
title: Yki Nummi
url: https://fi.wikipedia.org/wiki/Yki_Nummi


---

Yrjö Kalevi ”Yki” Nummi (31. lokakuuta 1925 Yungshuen, Hunan, Kiina – 12. maaliskuuta 1984 Helsinki) oli suomalainen muotoilija, joka tunnetaan erityisesti valaisinsuunnittelijana ja Tikkurilan Jokeri-värikartan kehittäjänä.


== Ura ==
Nummi syntyi vuonna 1925 Kiinassa suomalaiseen lähetyssaarnaajaperheeseen. Suomeen muutettuaan hän valmistui ylioppilaaksi vuonna 1945 ja ryhtyi sen jälkeen opiskelemaan fysiikkaa ja matematiikkaa. Mieli kuitenkin muuttui ja Nummi vaihtoi Helsingin Taideteolliseen oppilaitokseen, josta valmistui vuonna 1950.Valmistuttuaan Nummi kaavaili taidemaalariksi ryhtymistä, mutta sai muotoilijan töitä Ornon valaisintehtaalta, jossa työskenteli vuoteen 1958 asti. Hän suunnitteli valaisimia myös Sanka Oy:lle. Hänen moderneille valaisimilleen tunnusomaista oli muovimateriaalien uraauurtava käyttö. Monet valaisinmallit ovat nykyisin perikunnan lisenssillä kotimaisen valaisinvalmistajan (Innolux) Innojok Oy:n uustuotannossa.

Nummi kuvasi valaisinmuotoiluaan vuonna 1958 näin:Jokainen tarpeeton osa tai koriste lisää valaisimen hintaa ja huonontaa sen hyötysuhdetta. – – Tämä on tietenkin erittäin voimakas muotoa karsiva ja puhdistava tekijä: yksinkertaisimmat geometriset muodot, pallot, kartiot, lieriöt sekä hyperboloidi- ja paraboloidipinnat muodostavat tällä hetkellä oikeaoppisen muotovaraston.
Vuodesta 1958 vuoteen 1975 Nummi työskenteli Tikkurilan maalitehtaalla ja suunnitteli muun muassa Jokeri-värikarttajärjestelmän. Hän jatkoi työskentelyä myös Ornossa vuoteen 1974, jolloin päätti keskittyä värisuunnitteluun, jota piti merkittävimpänä saavutuksenaan. Nummi oli ahkera lehtikirjoittaja ja suunnitteli myös kirjankansia sekä 1950-luvulla  jalopuuta ja muovia yhdistäviä astioita Sanka-yhtiölle.Työstään muotoilijana Nummi sai useita tunnustuksia, muun muassa Milanon triennaalin kultamitalin vuosina 1954 ja 1957 sekä Pro Finlandia -mitalin vuonna 1971. Yki Nummen veljiä olivat kirjailija Lassi Nummi ja säveltäjä Seppo Nummi.


== Valaisimia ==

		


== Lähteet ==
Yki Nummi FinnishDesignShop.   Viitattu 26.12.2006. 
Yki Nummen elämä ranskalaisin viivoin. ScandinavianDesign.   Viitattu 26.12.2006. (englanniksi)
Yki Nummen elämäkerta. FinnishDesign.  Arkistoitu 29.10.2006.  Viitattu 26.12.2006. (englanniksi)


=== Viitteet ===


== Aiheesta muualla ==
Nummi, Yki hakuteoksessa Uppslagsverket Finland (2012). (ruotsiksi)