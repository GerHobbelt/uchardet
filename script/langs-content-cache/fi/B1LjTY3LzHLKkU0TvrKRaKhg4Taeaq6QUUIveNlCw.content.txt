revision: 21419736
title: "Krista P\xE4rm\xE4koski"
url: https://fi.wikipedia.org/wiki/Krista_P%C3%A4rm%C3%A4koski


---

Krista Pärmäkoski (o.s. Lähteenmäki, s. 12. joulukuuta 1990 Ikaalinen) on suomalainen maastohiihtäjä. Hän edustaa Ikaalisten Urheilijoita, ja häntä valmentaa Matti Haavisto. Pärmäkoski on edustanut Suomea maailmanmestaruuskilpailuissa ja olympialaisissa. MM-kilpailuista Pärmäkoski on voittanut hopeaa yhdistelmäkilpailusta, hopeaa ja pronssia parisprintistä sekä neljä pronssia viestistä. Olympialaisissa hän on saavuttanut hopeamitalin viestissä ja 30 kilometrin perinteisen hiihtotavan kilpailussa sekä pronssia yhdistelmäkilpailusta, 10 kilometrin vapaan hiihtotavan kilpailusta ja 10 kilometrin perinteisen hiihtotavan kilpailusta.


== Hiihtoura ==
Pärmäkoski voitti nuorten Pohjoismaiden mestaruuden viiden kilometrin vapaan hiihtotavan kilpailussa Örnsköldsvikissä 2007. Seuraavana talvena hän saavutti nuorten PM-kilpailuista kaksi hopeaa ja yhden pronssin. Nuorten MM-kilpailuissa Italian Mallesissa 2008 hän hiihti ankkuriosuuden Suomen pronssijoukkueessa 4 × 3,3 kilometrin viestissä. Kymmenen kilometrin vapaan hiihtotavan kilpailussa hän oli kahdeksas.


=== Ensimmäiset kilpailut aikuisten sarjassa ===
Pärmäkoski hiihti ensimmäisen maailmancupin kilpailunsa Kuusamossa 29. marraskuuta 2008 ja sijoittui sprinttikilpailussa 29:nneksi. Ensimmäisen aikuisten sarjan SM-mitalinsa hän sai oltuaan toinen kymmenen kilometrin perinteisen hiihtotavan kilpailussa Jämillä 2009. Nuorten MM-kilpailuissa Praz de Lys Sommandissa 2009 Pärmäkoski sai viiden päivän starttikiellon hänen hemoglobiiniarvonsa oltua suurempi kuin naishiihtäjillä sallittu 160 grammaa litrassa. Starttikiellosta vapauduttuaan hän saavutti hopeaa kymmenen kilometrin yhdistelmäkilpailussa, oli neljäs viidellä kilometrillä ja kuudes sprintissä.
Pärmäkoski edusti Suomea ensimmäisen kerran arvokisatasolla Liberecin MM-kilpailuissa 2009, jolloin hän sijoittui kymmenen kilometrin perinteisen kilpailussa 37:nneksi. Syksyllä 2009 Pärmäkoski sairastui mykoplasmaan. Hän sai elokuussa pitkän lääkekuurin ja joutui 11 viikon ajan välttelemään tehoharjoittelua.Tammikuussa 2010 Pärmäkoski voitti alle 20-vuotiaiden maailmanmestaruuskilpailuissa Hinterzartenissa kultaa viiden kilometrin perinteisen tyylin kilpailussa ja hopeaa viestissä. Pärmäkoski edusti Suomea Vancouverin talviolympialaisissa 2010. Hän sijoittui kymmenen kilometrin vapaan kilpailussa 53:nneksi ja 30 kilometrin perinteisen yhteislähdössä 26:nneksi.


=== Läpimurto ===
Pärmäkoski sijoittui maailmancupissa ensimmäisen kerran kymmenen parhaan joukkoon oltuaan kahdeksas Davosin kymmenen kilometrin perinteisen hiihtotavan kilpailussa joulukuussa 2010. Tour de Skillä 2010–2011 hän sijoittui toiseksi Oberhofin kymmenen kilometrin perinteisen hiihtotavan takaa-ajokilpailussa. Tourin lopputuloksissa hän oli kahdeksas. Tammikuussa 2011 Pärmäkoski sai Otepäässä maailmancupin osakilpailussa viiden päivän starttikiellon hänen hemoglobiiniarvonsa oltua yli sallitun 160 grammaa litrassa. Tämän jälkeen hän sai kansainväliseltä hiihtoliitolta poikkeusluvan ja hänen hemoglobiiniarvonsa yläraja korotettiin 165 grammaan litrassa. Vuoden 2011 nuorten MM-kilpailuissa Otepäässä Pärmäkoski voitti alle 23-vuotiaiden sarjassa kymmenen kilometrin vapaan tyylin kilpailun minuutin erolla toiseksi tulleeseen.Vuoden 2011 Oslon MM-kilpailuissa Pärmäkoski sijoittui kymmenen kilometrin perinteisen hiihtokilpailussa viidenneksi. Tuolloinen päävalmentaja Magnar Dalen oli päättänyt, että kisan kaksi parasta suomalaista hiihtää myös parisprintin. Hiihtämällä Aino-Kaisa Saarisen parina perinteisen tyylin parisprintissä Pärmäkoski voitti ensimmäisen aikuisten sarjan arvokisamitalinsa 20-vuotiaana. Suomen jälkimmäisen osuuden hiihtänyt Pärmäkoski ohitti loppusuoralla Norjan Astrid Jacobsenin ja sijoittui kilpailussa hopeaa tuoneelle toiselle sijalle. 4 × 5 kilometrin viestissä Pärmäkoski hiihti ankkuriosuuden Suomen pronssijoukkueessa. Lisäksi hän sijoittui 30 kilometrin vapaan hiihtotavan yhteislähtökilpailussa parhaana suomalaisena 11:nneksi, vapaan sprintissä 16:nneksi ja yhdistelmäkilpailussa 31:nneksi.Pärmäkoski sijoittui Tour de Skin 2011–2012 kokonaiskilpailussa neljänneksi. Hän voitti samana talvena Suomen-mestaruuden 3,3 kilometrin perinteisen hiihtotavan kilpailussa ja sitä seuranneessa kymmenen kilometrin vapaan hiihtotavan takaa-ajokilpailussa. Maailmancupin 2011–2012 kokonaiskilpailussa hän oli seitsemäs. Tour de Skillä 2012–2013 hän sijoittui toiseksi Toblachin kolmen kilometrin perinteisen tyylin kilpailussa ja kolmanneksi Val di Fiemmen kymmenen kilometrin perinteisen yhteislähtökilpailussa. Kiertueen lopputuloksissa hän sijoittui neljänneksi. Val di Fiemmen MM-kilpailuissa 2013 hän sijoittui vapaan hiihtotavan parisprintissä Riikka Sarasoja-Liljan kanssa pronssille. Yhdistelmäkilpailussa hän oli kahdeksas, perinteisen sprintissä neljästoista ja vapaan hiihtotavan kymmenellä kilometrillä viidestoista. Maailmancupin kokonaiskilpailussa hän sijoittui kymmenenneksi. 
Tour de Skillä 2013–2014 Pärmäkoski sijoittui kokonaiskilpailussa neljänneksi. Sotšin olympialaisissa 2014 hän hiihti ankkuriosuuden hopeaa saaneessa Suomen viestijoukkueessa, sijoittui yhdistelmäkilpailun kolmanneksitoista, kymmenen kilometrin perinteisen kilpailussa kymmenenneksi ja 30 kilometrin vapaan hiihtotavan yhteislähtökilpailussa 18:nneksi. Maailmancupin kokonaiskilpailussa hän oli kahdeksas. Falunin MM-kilpailuissa 2015 hän hiihti ankkuriosuuden pronssia saaneessa Suomen viestijoukkueessa. 15 kilometrin yhdistelmäkilpailussa hän oli 23:s ja kymmenen kilometrin vapaan hiihtotavan kilpailussa 20:s. Hän voitti 30 kilometrin vapaan hiihtotavan Suomen-mestaruuden Rukalla 2015.
Pärmäkoski saavutti ensimmäisen palkintosijansa yksittäisessä maailmancupin osakilpailussa oltuaan toinen Toblachin kymmenen kilometrin perinteisen hiihtotavan kilpailussa joulukuussa 2015. Tour de Skin 2016 kokonaiskilpailussa hän oli kahdeksas. Saman vuoden Ski Tour Canadalla hän oli nopein viimeisen etapin, Canmoressa käydyn kymmenen kilometrin perinteisen hiihtotavan takaa-ajokilpailun osuusajoissa. Ski Tour Canadan kokonaiskilpailussa hän oli neljäs. Maailmancupin kokonaiskilpailussa hän sijoittui neljänneksi ja normaalimatkojen cupissa viidenneksi. Hän voitti Suomen-mestaruuden kymmenen kilometrin vapaan hiihtotavan kilpailussa Imatralla ja 3,75 kilometrin perinteisen kilpailussa Taivalvaaralla 2016.


=== Kausi 2016–2017 ja MM-kotikisat Lahdessa ===
Pärmäkoski sijoittui maailmancupkaudella 2016–2017 toiseksi Rukan kymmenen kilometrin perinteisen hiihtotavan kilpailussa. Lillehammerin Nordic Opening -kiertueella Pärmäkoski sijoittui kolmanneksi. Hän oli viimeisen etapin, kymmenen kilometrin perinteisen hiihtotavan takaa-ajokilpailussa nopein hiihtäjä. Hän sijoittui kolmanneksi Davosin 15 kilometrin vapaan hiihtotavan kilpailussa. Tour de Skillä hän oli toinen Toblachin viiden kilometrin vapaan hiihtotavan kilpailussa ja kolmas Val Müstairin viiden kilometrin perinteisen yhteislähtökilpailussa. Tour de Skin päätöskilpailussa Val di Fiemmessä 8. tammikuuta 2017 hän tuli toisena maaliin yhdeksän kilometrin vapaan hiihtotavan takaa-ajokilpailussa. Sijoitus on hänen parhaansa kiertueen lopputuloksissa kautta aikain. Hän sijoittui toiseksi Ulricehamnin kymmenen kilometrin vapaan hiihtotavan kilpailussa. Hän voitti kymmenen kilometrin perinteisen hiihtotavan Suomen-mestaruuden Keuruulla. Lahden MM-kilpailussa 2017 Pärmäkoski saavutti ensimmäisen henkilökohtaisen arvokisamitalinsa voittamalla hopeaa 15 kilometrin yhdistelmäkilpailussa. Mitali oli Suomelle kotikisojen ensimmäinen. Perinteisen hiihtotavan kymmenellä kilometrillä hän sijoittui seitsemänneksi. Viestissä hän hiihti ankkuriosuuden Suomen pronssijoukkueessa. 30 kilometrin vapaan hiihtotavan yhteislähtökilpailussa hän sijoittui kuudenneksi. MM-kilpailuiden jälkeen hän oli toinen Drammenin perinteisen hiihtotavan sprintissä ja Oslon 30 kilometrin perinteisen hiihtotavan yhteislähtökilpailussa. Maailmancupin finaalitapahtumassa Quebecissa hän oli kolmas kymmenen kilometrin perinteisen hiihtotavan yhteislähtökilpailussa. Maailmancupin kokonaiskilpailussa hän sijoittui toiseksi, normaalimatkojen cupissa kolmanneksi ja sprintticupissa kuudenneksi. Hän voitti 30 kilometrin vapaan hiihtotavan Suomen-mestaruuden Ylitorniolla.


=== Kausi 2017–2018 ja olympialaiset ===
Kaudella 2017–2018 Pärmäkoski sijoittui toiseksi Lillehammerin perinteisen hiihtotavan sprintissä. Hän oli kolmas Davosin kymmenen kilometrin vapaan hiihtotavan kilpailussa. Tour de Skillä hän sijoittui Oberstdorfin kymmenen kilometrin vapaan hiihtotavan yhteislähtökilpailussa kolmanneksi ja Val di Fiemmen kymmenen kilometrin perinteisen hiihtotavan yhteislähtökilpailussa toiseksi. Tourin kokonaiskilpailussa hän oli neljäs.Kaudelle 2017–2018 Pärmäkosken seura Ikaalisten Urheilijat värväsi joukkueeseen mukaan kaksi muutakin kansallisen tason hiihtäjää. Heti tammikuussa 2018 Pärmäkoski yhdessä Maaret Pajunojan kanssa voittivat parisprintin SM-kultaa. Kultamitali oli Pärmäkosken ensimmäinen SM-mitali viestihiihdossa. Planican kymmenen kilometrin perinteisen hiihtotavan kilpailussa Pärmäkoski saavutti ensimmäisen maailmancupin voittonsa urallaan.Pärmäkoski saavutti Pyeongchangin olympialaisissa 2018 pronssia 15 kilometrin yhdistelmäkilpailussa. Hän hävisi kilpailun voittaneelle Charlotte Kallalle 10,1 sekuntia ja hopeamitalisti Marit Bjørgenille 2,3 sekuntia. 10 kilometrin vapaan hiihtotavan kilpailussa Pärmäkoski jakoi pronssimitalin Bjørgenin kanssa. Olympialaisten päätöslajissa 30 kilometrin perinteisen hiihtotavan yhteislähtökilpailussa Pärmäkoski saavutti hopeaa, Bjørgenin voittaessa ja Stina Nilssonin ottaessa pronssia. Perinteisen hiihtotavan sprintissä hän oli yhdeksäs, viestissä neljäs ja vapaan hiihtotavan parisprintissä viides.
Salpausselän kisoissa maaliskuussa Pärmäkoski voitti 10 kilometrin perinteisellä. Maailmancupin finaalitapahtumassa Falunissa hän voitti 10 kilometrin perinteisen hiihtotavan yhteislähtökilpailun. Maailmancupin kokonaiskilpailussa ja normaalimatkojen cupissa hän oli neljäs. Hän voitti 30 kilometrin perinteisen hiihtotavan Suomen-mestaruuden Taivalvaaralla 2018.


=== Kausi 2018–2019 ===
Kaudella 2018–2019 Pärmäkoski sijoittui kolmanneksi Davosin vapaan hiihtotavan 10 kilometrin kilpailussa. Tour de Skin kokonaiskilpailussa hän sijoittui kolmanneksi. Hän oli kiertueella toiseksi nopein Oberstdorfin 10 kilometrin vapaan hiihtotavan takaa-ajokilpailun ja loppunousuun päättyneen viimeisen etapin osuusajoissa. Hän voitti 10 kilometrin perinteisen hiihtotavan Suomen-mestaruuden Imatralla. Seefeldin MM-kilpailuissa 2019 Pärmäkoski sijoittui 10 kilometrin perinteisen hiihtotavan kilpailussa neljänneksi, 15 kilometrin yhdistelmäkilpailussa kahdeksanneksi, 30 kilometrin vapaan hiihtotavan yhteislähtökilpailussa 11:nneksi, viestissä kuudenneksi ja perinteisen hiihtotavan parisprintissä seitsemänneksi. Hän sijoittui neljänneksi sekä maailmancupin kokonaiskilpailussa että normaalimatkojen cupissa. Hän voitti Äänekoskella 2019 Suomen-mestaruuden 10 kilometrin vapaan hiihtotavan kilpailussa, sitä seuranneessa 10 kilometrin perinteisen hiihtotavan takaa-ajossa sekä parisprintissä.. Yhtenä saavutuksena voidaan pitää sitäkin, että Pärmäkoski oli jokaisessa hiihtämässään kilpailussa paras suomalainen.


=== Kausi 2019–2020 ===
Pärmäkoski sijoittui kaudella 2019–2020 Rukan Nordic opening -tapahtuman 10 kilometrin perinteisen hiihtotavan kilpailussa toiseksi. Helmikuussa hän voitti Vöyrillä 10 kilometrin perinteisen hiihtotavan Suomen-mestaruuden. FIS Ski Tourin päättäneen Trondheimin 15 kilometrin perinteisen hiihtotavan takaa-ajokilpailun osuusajoissa hän oli kolmanneksi nopein. Lahdessa hän sijoittui kolmanneksi 10 kilometrin perinteisen hiihtotavan kilpailussa. Maailmancupin kokonaiskilpailussa hän oli yhdeksäs.


=== Kausi 2020–2021 ===
Pärmäkoski sijoittui kaudella 2020–2021 viidenneksi Tour de Skin kokonaiskilpailussa. Oberstdorfin MM-kilpailuissa hän oli 30 kilometrin perinteisen hiihtotavan yhteislähtökilpailussa kahdeksas, 15 kilometrin yhdistelmäkilpailussa ja 10 kilometrin vapaan hiihtotavan kilpailussa kolmastoista sekä vapaan hiihtotavan parisprintissä seitsemäs. Viestissä hän hiihti viimeisen osuuden Suomen pronssia voittaneessa viestijoukkueessa. Ristijärven SM-hiihdoissa Pärmäkoski voitti 10 kilometrin perinteisen hiihtotavan Suomenmestaruuden. Kultaa oli kotiintuomisina myös naisten 3×5 kilometrin viestistä, jossa Pärmäkoski hiihti ankkuriosuuden ollen osuusajoissa selvästi nopein. Viestikulta oli Ikaalisten Urheilijoille historian ensimmäinen. 30 kilometrin vapaan tyylin kisassa Pärmäkoski sijoittui kolmanneksi.


=== Kausi 2021-2022 ===
Kaudella 2021–2022 Pärmäkoski sijoittui Tour de Ski-kiertueella Val di Fiemmen 10 kilometrin perinteisen hiihtotavan yhteislähtökilpailussa kolmanneksi ja Tour de Skin kokonaiskilpailussa neljänneksi. Pekingin olympialaisissa 2022 Pärmäkoski saavutti 10 kilometrin perinteisen hiihtotavan kilpailussa pronssia 0,1 sekunnin erolla neljänneksi sijoittuneeseen Natalja Neprjajevaan. Yhdistelmäkilpailussa hän oli seitsemäs, 30 kilometrin vapaan hiihtotavan yhteislähtökilpailussa kymmenes, viestissä ja pariviestissä neljäs. Olympialaisten jälkeen hän oli Lahdessa perinteisen 10 kilometrillä kolmas ja Holmenkollenilla perinteisen hiihtotavan 30 kilometrin yhteislähtökilpailussa toinen. Maailmancupin kokonaiskilpailussa hän sijoittui neljänneksi ja normaalimatkojen cupissa kolmanneksi.


=== Kausi 2022–2023 ===
Kaudella 2022-2023 Pärmäkoski sijoittui Oberstdorfin 10 kilometrin perinteisen hiihtotavan väliaikalähtökilpailussa ja 20 kilometrin vapaan hiihtotavan takaa-ajokilpailussa toiseksi. Planican MM-kilpailuissa 2023 hän oli viestissä neljäs, yhdistelmäkilpailussa ja vapaan hiihtotavan parisprintissä kuudes, 30 kilometrin perinteisen yhteislähtökilpailussa viidestoista sekä 10 kilometrin vapaan hiihtotavan kilpailussa seitsemästoista. Hän voitti 10 kilometrin vapaan hiihtotavan Suomen-mestaruuden Kaupissa.


== Team Parmakoski ==

Team Parmakoski on Krista Pärmäkosken taustalla toimiva kumppaniyhteisö. Kumppaniyhteisö perustettiin syksyllä 2017 hieman sen jälkeen, kun kumppaniyhteisöön oli liittynyt betonielementtiyhtiö Parma. Kumppaniyhteisöön kuuluvat Pärmäkosken yhteistyökumppanit, jotka järjestävät yhteisiä asiakas- ja edustustilaisuuksia muun muassa urheilutapahtumiin. (Lähde: www.kristaparmakoski.fi)


== Yksityiselämä ja harrastukset ==
Pärmäkosken vanhemmat muuttivat hänen ollessaan nelivuotias Vahon kylään, jossa hän löysi hiihtämisen muiden urheilulajien joukosta 4–5 vuoden ikäisenä. Noin 14-vuotiaana hän ilmoitti perheelleen haluavansa hiihtäjäksi. Yläasteen jälkeen Pärmäkoski muutti kotoaan Luhalahden kylästä ja siirtyi opiskelemaan Vuokatin urheilulukioon kesällä 2006.Pärmäkoski asui miehensä Tommi Pärmäkosken kanssa joitakin vuosia Kuortaneella. He menivät naimisiin elokuussa 2014 Kuortaneella ja Krista otti käyttöön miehensä sukunimen.Pärmäkoski harrastaa suunnistusta ja on ollut säännöllisesti mukana Venlojen viestissä. Hän on osallistunut myös maantiepyöräkilpailuihin.


== Lähteet ==
Krista Pärmäkoski Kansainvälinen hiihtoliitto (FIS).    (englanniksi)
Krista Pärmäkoski Suomen Hiihtoliiton tietokannassa


=== Viitteet ===


== Aiheesta muualla ==
 Kuvia tai muita tiedostoja aiheesta Krista Pärmäkoski Wikimedia CommonsissaKrista Pärmäkoski -virallinen sivusto
Krista Pärmäkoski Tilastopaja (vaatii kirjautumisen, maksullinen palvelu).