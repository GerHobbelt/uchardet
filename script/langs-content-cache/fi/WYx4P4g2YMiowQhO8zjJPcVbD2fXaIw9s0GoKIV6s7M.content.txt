revision: 21651635
title: Avaintodistaja
url: https://fi.wikipedia.org/wiki/Sanna_Sillanp%C3%A4%C3%A4


---

Sanna Riitta Liisa Sillanpää (s. 15. huhtikuuta 1968) on suomalainen atk-suunnittelija, joka surmasi ampumalla kolme miestä ja haavoitti yhtä pysyvästi helsinkiläisellä ampumaradalla helmikuussa 1999. Tapaus tunnetaan Albertinkadun kolmoissurmana tai ampumaratasurmana.


== Tausta ==
Taustaltaan tuolloin 30-vuotias Sillanpää on filosofian maisteri pääaineenaan tietojenkäsittelytiede. Hän on toiminut atk-asiantuntijana. Ennestään Sillanpäällä ei ollut lainkaan rikollista taustaa. Sillanpää oli eläinrakas ihminen, joka oli joitain vuosia aiemmin alkanut eristäytyä ihmisistä. Sillanpää ei ollut ennen tekoa osoittanut mitään viitteitä väkivaltaan. Vuoden 1996 aikana Sillanpää oli muuttunut aiemmin avoimesta nuoresta naisesta hiljaiseksi ja sulkeutuneeksi. Sisarelleen hän oli kertonut tulleensa raiskatuksi. Sillanpään vanhemmat olivat yrittäneet saada tyttärensä mielenterveydelliseen hoitoon, mutta tuloksetta.


== Tapahtumat ==
Sillanpää surmasi vuokraamallaan Beretta-puoliautomaattipistoolilla 21. helmikuuta 1999 Helsingin Albertinkadulla Helsinki Shooting Club -ampumakerhon tiloissa kolme miestä ja haavoitti yhtä siten, että uhrille jäi ampumisesta elinikäiset vammat. Yksi paikalla olleista miehistä selvisi vahingoittumatta. Surmansa saivat 23-vuotias ampumaradan valvoja, 25-vuotias automaatiomekaanikko ja 37-vuotias autonkuljettaja.Poistuessaan ampumaradalta Sillanpää sanoi: ”Näinhän opetettiin FBI-akatemiassa”. Hän matkusti ase ja patruunoita mukanaan tavallisessa reittibussissa Helsingin keskustasta Helsinki-Vantaan lentoasemalle. Lentoasemalla hän osti lentolipun epämääräisesti ”jonnekin päin”. Sillanpään taskusta löytyi turvatarkastuksessa patruunoita, jotka hän selitti muistoksi kuolleesta miehestään, mutta löydöstä huolimatta hänet päästettiin odottamaan lentoaan.Sillanpää saatiin kiinni neljän tunnin kuluttua lentoasemalta hänen ollessaan nousemassa Lontooseen lähtevään koneeseen. Ennen lentokoneeseen siirtymistään hän oli pudottanut murha-aseen lentoasematerminaalin roskakoriin, josta sen löysi siivooja.


== Tutkinta ==
Oikeudenkäynneissä ja kuulusteluissa Sillanpää ei puhunut juuri mitään, eikä teon motiivi selvinnyt. Selvisi kuitenkin, että hänellä oli harhakuvitelmia, joiden mukaan hän olisi amerikkalaisen FBI-agentin leski ja kostamassa tämän kuolemaa. Motiivia etsittiin Salaiset kansiot -sarjasta, johon löytyviä viitteitä löytyi Sillanpään kotoa, mutta vastaavaa tarinan kulkua sarjasta ei löydetty.Välikohtauksesta selvinnyt mies tunnisti Sillanpään. Ampuma-aseesta löydettiin Sillanpään sormenjäljet. Sillanpään iholta löytyi ruutijäämiä.Sillanpää lähetettiin 2. kesäkuuta mielentilatutkimukseen. Hänen todettiin sairastavan paranoidista skitsofreniaa.


== Syytteet ja tuomio ==
Helsingin käräjäoikeudessa valtionsyyttäjä Maarit Loimukoski vaati Sillanpäälle vankeusrangaistusta kolmesta täyttä ymmärrystä vailla tehdystä taposta ja kahdesta tapon yrityksestä. 11. lokakuuta 1999 käräjäoikeus totesi Sillanpään syylliseksi, mutta jätti hänet syyntakeettomana tuomitsematta vankeusrangaistukseen. Sillanpää tuomittiin maksamaan uhreille korvauksia satojen tuhansien markkojen edestä.Loimukoski valitti Helsingin hovioikeuteen, mutta käräjäoikeuden päätös pysyi voimassa 10. lokakuuta 2000. Loimukoski perusteli rangaistusvaatimustaan muun muassa sillä, että Sillanpää oli hänen mielestään käyttäytynyt suunnitelmallisesti yrittäessään teon jälkeen paeta Suomesta. Sillanpää toimitettiin psykiatriseen hoitoon Niuvanniemen mielisairaalaan.


== Reaktiot ==
Tapauksen jälkeen sisäministeriö vaati kaupallisten ampumaratojen turvallisuuden ja lupaehtojen tarkistamista. Ampumaratojen sääntöihin tuli tiukennuksia.


== Televisiosarjat ==
Televisiosarjan Kylmäverisesti sinun ensimmäisen kauden ensimmäinen jakso Salainen agentti perustuu Sillanpään tapaukseen. Sarjaa ja Sillanpään tapausta on käsitelty Metropolia Ammattikorkeakoulun elokuvan ja television koulutusohjelman opinnäytetyössä.Katastrofin anatomia -sarjan toisen kauden seitsemäs jakso perustuu Sillanpään tapaukseen.


== Lähteet ==


== Kirjallisuutta ==
Pohjolan poliisi kertoo 2001 (Artikkeli: Ampumaratasurmat)


== Aiheesta muualla ==
MTV3 Uutisarkisto 21.2.1999: Ampumaratasurmasta epäilty ei ole tunnustanut
MTV3 Uutisarkisto 24.2.1999: Kolmoissurmasta epäilty: "Patruunat muistoesineitä"
MTV3 Uutisarkisto 31.5.1999: Avaintodistaja täysin varma Sillanpään syyllisyydestä
Uutisarkisto 31.5.1999: Sillanpää mielentilatutkimukseen
Turun Sanomat 11.10.2000: Hovioikeus ei muuttanut kolmoissurmaajan tuomiota