revision: 21543280
title: "Roman Sent\u0161in"
url: https://fi.wikipedia.org/wiki/Roman_Sent%C5%A1in


---

Roman Valerjevitš Sentšin (ven. Роман Валерьевич Сенчин, s. 1971 Kyzyl, Neuvostoliitto) on venäläinen kirjailija. Hän kirjoittaa nykyvenäläistä elämää dokumentoivaa proosaa.Sentšinin tuotannon tunnetuimpia teoksia on 2009 ilmestynyt Jeltyševit, erään perheen rappio, joka on hänen läpimurtoteoksensa. Se on ollut useita kertoja kirjallisuuspalkintoehdokkaana. Hän on julkaissut myös novellikokoelmia. Hän on Literary Russia -nimisen kirjallisen sanomalehden toimittaja.Sentšin on tunnetuin 2000-luvun venäläisen kirjallisuuden "uusista realisteista", ja häntä on sanottu myös "uudeksi maaseutuprosaistiksi", sillä hän on kuvannut teoksissaan elämää Siperian syrjäisissä provinssikaupungeissa. Myöhemmissä teoksissaan hän käsittelee myös kaupunkiaiheita. Teoksensa Pato Sentšin omistaa Valentin Rasputinille, joka on myös teoksessa henkilöhahmona. Anni Lappela arvioi Idäntutkimus-lehdessä, että teoksen runsas henkilöhahmojen määrä on yksi syy juonenkehittelyn ongelmiin. Sentšin sivuaa teoksessa Siperian ekologisia ongelmia, kuten jossain määrin jo aiemmissa teoksissaankin. Lappela arvioi kirjan myönteisesti: "[S]ekä venäläisessä nykyproosassa että Sentšinin omassa tuotannossa romaani erottuu edukseen."


== Suomennetut teokset ==
Jeltyševit, erään perheen rappio (Eltyševy), suomentanut Kirsti Era. Helsinki: Into 2015 ISBN 978-952-264-470-1
Pato (Zona zatoplenij), suomentanut Kirsti Era. Helsinki: Rosebud 2019 ISBN 978-952-7313-11-4
Jääpalloa. Suomentanut Martti Anhava. Novelli teoksessa Toisaalta, kaikkea voi sattua : venäläisiä novelleja, Helsinki: WSOY 2015 ISBN 978-951-0-41479-8


== Lähteet ==


== Kirjallisuutta ==
Kenen aika? : esseitä venäläisestä nykykirjallisuudesta, toim. Tomi Huttunen ja Tintti Klapuri. Avain 2012 ISBN 978-951-692-876-3
Tintti Klapuri ja Anni Lappela: "2000-luvun venäläinen uusi realismi", Julkaisussa: Avain (2015) : 1