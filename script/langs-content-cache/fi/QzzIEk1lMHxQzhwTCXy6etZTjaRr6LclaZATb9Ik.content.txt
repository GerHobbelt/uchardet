revision: 15364143
title: Baran kunta
url: https://fi.wikipedia.org/wiki/Baran_kunta


---

Bara oli Etelä-Ruotsissa sijainnut kunta, joka kuului Malmöhusin lääniin Skånen maakunnassa. Nykyään alue kuuluu Svedalan kuntaan ja Skånen lääniin. Baran lakkauttamisen jälkeen Ruotsissa ei ole tehty lainkaan kuntaliitoksia. Baran kunnan keskustaajama oli myös nimeltään Bara.


== Kuntajaon kehitys ==
Vuoden 1862 kuntauudistuksessa Baran kihlakunnassa sijainneista pitäjistä muodostettiin maalaiskunnat. Vuoden 1952 kuntauudistuksessa muodostettiin Baran maalaiskunta yhdistämällä Bara, Bjärshög, Hyby ja Skabersjö.
Svedalan kuntablokin kuntaliitokset toteutettiin vaiheittain vuosina 1967–1977. Bara oli viimeinen Ruotsin kuntauudistuksissa lakkautettu kunta, kun se vuonna 1977 liitettiin Svedalan kuntaan. Koska Bara oli olemassa niin pitkään, se ehti olla joitakin vuosia samanlainen kunta kuin Ruotsin nykyisetkin kunnat. Yhtenäiseen kuntamuotoon oli nimittäin siirrytty jo vuonna 1971, jolloin kaikkiin kuntiin sovellettiin uutta yhtenäistä lainsäädäntöä. Syy viivyttelyyn oli siinä, että vuoteen 1973 harkittiin joko Baran tai sekä Baran että Svedalan liittämistä Malmön kuntaan. Kun liitosta Malmön kanssa ei tehty, Bara liitettiin Svedalaan, jotta kunnalla olisi suurempi väestöpohja.


== Vaakuna ==
Vaakunaselitys: Punaisessa kentässä kultainen leijona, jonka erillään vartalosta oleva pää kääntynyt vasemmalle sekä kieli, hampaat ja kynnet siniset. (Ruotsiksi I rött fält ett lejon av guld med huvudet sinistervänt och skilt från bålen samt med tunga, tänder och klor blå.)
Edellinen vaakunaselitys viittaa Baran kunnan vaakunan. Baran kihlakunnan käyttämä vaakuna on sama, mutta sen vaakunaselitys on hieman toisenlainen. Vaakuna on valittu Baran kihlakunnalle vuonna 1969. Baran maalaiskunta käytti vaakunaa 1969–1970 ja sen suora seuraaja Baran kunta 1971–1976. Kuntauudistuksen jälkeen vaakunalla ei ole ollut virallista asemaa. Kuntaliitoksen jälkeen Svedalan kunnalle laadittiin uusi vaakuna. Naapurikunta Staffanstorpin vaakuna perustuu Baran vaakunaan, sillä molemmat kunnat kuuluivat Baran kihlakuntaan.


== Kunnanvaltuusto ==
Ruotsissa valitaan joka neljäs vuosi edustajat valtiopäiville, maakäräjäkuntien valtuustoihin ja kunnanvaltuustoihin. Seuraavassa taulukossa on esitetty valtiopäivillä edustettuina olevien puolueiden saamat valtuustopaikat Baran kunnanvaltuustossa vuoden 1973 vaaleissa. Vuodesta 1976 lähtien kaikki luvut ovat nollia, koska Bara liitettiin osaksi Svedalan kuntaa.


== Lähteet ==