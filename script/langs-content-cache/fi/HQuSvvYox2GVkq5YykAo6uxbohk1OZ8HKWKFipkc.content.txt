revision: 21089155
title: "Ukkolan ty\xF6v\xE4entalo"
url: https://fi.wikipedia.org/wiki/Ukkolan_ty%C3%B6v%C3%A4entalo


---

Ukkolan työväentalo (nykyään Ukkolan kylätalo) on entisen Enon kunnan (vuodesta 2009 lähtien osa Joensuun kaupunkia) Ukkolan kylässä sijaitseva entinen työväentalo.


== Historiaa ==
Ukkolan työväenyhdistyksen perustamisajankohdasta ei ole tietoa. Yhdistyksen talo valmistui vuonna 1928 talkootyönä. Rakennustarpeet saatiin lahjoituksina. Yhdistyksen jäsenistä suuri osa oli töissä Ukkolan sahalla.1930-luvun alussa talo oli jonkin aikaa IKL:n hallussa. Sotien jälkeen yhdistyksen sisällä käytiin keskustelua SKDL:n osastoksi ryhtymisestä, mutta se päätyi kuitenkin pysymään Sosialidemokraattisessa puolueessa.2010-luvun vaihteessa talo siirtyi Ukkolan kyläyhdistyksen omistukseen. Siitä remontoitiin talkoovoimin kylätalo.


== Rakennus ==
Talo on lautarakenteinen. Pärekatto vaihdettiin peltikatteeseen vuonna 1969. Sisäkatto ja seinät ovat paneloituja. Alun perin talo lämpeni puulla, vuonna 1977 siihen asennettiin sähkölämmitys.Talossa oli alun perin juhlasali näyttämöineen, ravintola, keittiö, eteinen sekä yhden huoneen ja keittiön asunto vahtimestaria varten. Lisärakennuksessa oli käymälät sekä varasto. Juhlasalin näyttämö purettiin vuonna 1973. Talon pinta-ala on 195 m², ja se on yksikerroksinen.


== Toimintaa työväentalolla ==
Talolla järjestettiin monenlaista toimintaa, ja Ukkolan työväenyhdistys ei yhden luonnehdinnan mukaan ollut ”ahdasmielinen” sen suhteen, kuka talolla sai järjestää tilaisuuksia. Siellä esitettiin muun muassa ahkerasti näytelmiä, eivätkä kyläläiset juuri miettineet, että järjestäjänä oli poliittinen taho. Työväentalo oli tuolloin, ainakin ennen 1970-lukua, kylän ainoa ”kulttuurin näkemispaikka”.Työväenyhdistys järjesti myös joka talvi hiihtokilpailut. Niissä oli omat sarjat niin eri-ikäisille lapsille kuin aikuisillekin. Lähtö- ja maalipaikka oli työväentalon läheisyydessä, ja talolla oli mehutarjoilu. Siellä pidettiin myös kilpailujen jälkeen iltamat, joissa oli myös palkintojenjako. Vaikka Ukkolan sahan toimitusjohtaja ei muuten käynyt työväentalolla, hiihtoiltamissa hänen vierailunsa oli perinne.Ainakin 1980-luvulla talo oli edelleen Ukkolan sosialidemokraattisen työväenyhdistyksen käytössä, ja siellä järjestettiin kokouksia, nuorisotoimintaa, tansseja, bingoa, urheiluharjoituksia, teatteria ja juhlia sekä esitettiin elokuvia.


== Lähteet ==