revision: 21534371
title: Salama Hirvonen
url: https://fi.wikipedia.org/wiki/Salama_Hirvonen


---

Salama Hirvonen (o.s. Simonen; 1. elokuuta 1910 Mikkeli – 4. tammikuuta 2007 Helsinki) oli suomalainen toimittaja ja kääntäjä.
Hirvosen vanhemmat olivat sanomalehdentoimittaja Vihtori Simonen ja Anna Maria Sohlman. Hän pääsi ylioppilaaksi 1928 ja valmistui filosofian kandidaatiksi ja maisteriksi 1934. 
Hirvonen oli tamperelaisen Aamulehden toimituksen jäsen ja lehden sunnuntailiitteen toimittaja 1935–1937, ja sen jälkeen hän oli Uuden Suomen toimituskunnan jäsenenä vuodesta 1938 vuoteen 1975, jolloin hän jäi eläkkeelle. Hän kirjoitti Uuteen Suomeen myös elokuva-arvosteluja ja pakinoita nimimerkillä Jaana.
Hirvonen oli myös Yhteiskunnallisen korkeakoulun sanomalehtiopin harjoitusmestarina 1949–1953 ja vt. lehtorina 1955–1956 sekä toimi Suomalaisen Sanomalehtimiesliiton sihteerinä 1943–1974 ja Suomen Journalistiliiton hallituksen jäsenenä 1946–1956. 
Salama Hirvonen oli naimisissa vuodesta 1954 Uuden Suomen toimituspäällikön Uuno Hirvosen (kirjailija Simo Penttilä) kanssa.


== Toimitteita ==
Suomen kulttuurirahasto 1939–1949. Toimittaneet L. A. Puntila, Paavo G. Waris ja Salama Simonen. Suomen kulttuurirahasto, Helsinki 1949.
Suomalainen sanomalehtimiesliitto 75-vuotias. Toimittanut Salama Hirvonen. Suomalainen sanomalehtimiesliitto, Helsinki 1982.
Hilma Aitovieri: Lotta Kuosmasen sota. Toimittanut Salama Hirvonen. Kirjayhtymä, Helsinki 1988, 3. painos Tammi 2010


== Suomennoksia ==


=== Nimellä Salama Simonen ===
Cynthia Stockley: Siniset turkoosit. Rautatiekirjakauppa, Helsinki 1944
Christian August Vulpius: Rinaldo Rinaldini: kuuluisa rosvoromaani. Mantere, Helsinki 1949
Oy. Yleinen insinööritoimisto, Hki, 1912–1952. Kirjoittaneet Alarik Ahlström, Ivar Westman. Suomentanut Salama Simonen. Yleinen Insinööritoimisto, Helsinki 1951


=== Nimellä Salama Hirvonen ===
Horst Wolfram Geissler: Rakas Augustin: Romaani. Otava 1958 (alkuteos Der liebe Augustin)
Pääkaupunki. Toimittanut Bert Carpelan ym. Käännökset Salama Hirvonen. Valokuvaajat Signe Brander ym. Hufvudstadsbladet, Helsinki 1975.


== Lähteet ==


== Aiheesta muualla ==
Salama Hirvonen. 375 humanistia 30.11.2015. Helsingin yliopisto.