revision: 19284992
title: Muhammad Mansur Ali
url: https://fi.wikipedia.org/wiki/Muhammad_Nagib


---

Ali Muhammad Nagib (arab. علي محمد نجيب‎, ‘Alī Muḥammad Nagīb, 19. helmikuuta 1901 Khartum – 28. elokuuta 1984 Kairo) oli Egyptin tasavallan ensimmäinen presidentti 18. kesäkuuta 1953 – 14. marraskuuta 1954.
Nagibin isä, joka oli Egyptin armeijan sotilas, ei halunnut pojastaan sotilasta, vaan Nagib opiskeli ensin kääntäjäksi, suoritti myöhemmin tutkinnon valtiotieteistä ja toisen oikeustieteistä. Hänen äitinsä oli sudanilainen. Nagib osasi ranskaa, saksaa, italiaa ja englantia, lisäksi hän alkoi myöhemmin opetella hepreaa. Hän ei suorittanut tohtorintutkintoa vaan lähti sittenkin armeijauralle.
Muhammad Nagib valmistui kuninkaallisesta sotilasakatemiasta Kairossa. Hän oli kenraalina vuoden 1948 arabien ja Israelin sodassa. Hän liittyi 1949 vallankumoukselliseen vapaiden upseerien liikkeeseen ja nousi sen johtoportaaseen. Liikkeen johtajan eversti Gamal Abdel Nasserin tavoitteena oli syöstä vallasta brittien hallinnassa ollut kuningas Faruk.
Heinäkuun 23. päivänä 1952 ryhmä iski ja kuningas syöstiin vallasta. Kuninkaaksi tuli kuusikuukautinen Fuad II. Nagib nimitettiin armeijan komentajaksi pitämään se vallankumouksellisten upseerien käsissä. Hänet valittiin Egyptin pääministeriksi ja kuninkaallisen sijaishallituksen jäseneksi syyskuussa 1952.Kun Egyptin tasavalta julistettiin 18. kesäkuuta 1953, Muhammad Nagibista tuli Egyptin presidentti. Hän oli samaan aikaan presidentti, pääministeri ja vallankumousneuvoston puheenjohtaja.
Nasser syytti Nagibia toiminnasta laittoman muslimiveljeskunnan kanssa ja diktaattorin elkeistä. Armeijan ja Egyptin komennosta käytiin lyhyt kiista, jonka Nasser voitti ja vallankumousneuvosto ilmoitti Nagibin erosta 24. helmikuuta 1954. Kansan protestit pakottivat ottamaan hänet takaisin seuraavana päivänä, mutta Nasser jäi pääministeriksi ja vallankumousneuvoston johtoon, joten Nagibin johtoasema oli enää seremoniallinen. Yhdeksän kuukautta myöhemmin hän luopui asemastaan ja asui eristetyssä huvilassa vuoteen 1972, jolloin Egyptin silloinen presidentti Anwar Sadat vapautti hänet.


== Lähteet ==


== Aiheesta muualla ==
 Kuvia tai muita tiedostoja aiheesta Muhammad Nagib Wikimedia Commonsissa