revision: 20459235
title: 'X-Men: Next Dimension'
url: https://fi.wikipedia.org/wiki/Professori_X


---

Professori Charles Francis Xavier, tunnetaan myös nimellä Professori X, on Marvel Comicsin kuvitteellinen supersankari ja Ryhmä-X:n perustaja. Hän on suurimman osan sarjasta halvaantunut vyötäröstä alaspäin, mutta on useaan otteesen saanut kävelykykynsä takaisin ja menettänyt sen jälleen. Hän on mutantti ja kyvyiltään yksi maailman voimakkaimmista telepaateista. Xavier kykenee muun muassa lukemaan ja hallitsemaan ihmisten sekä mutanttien mieliä. Hän voi myös luoda erilaisia illuusioita sekä hyökkäyksiä toisten mieliin. X-Men-elokuvassa Wolverine kutsuu Xavieria nimellä Rullis.  
Elokuvissa X-Men, X-Men 2 ja X-Men: Viimeinen kohtaaminen Professori X:n hahmoa näyttelee Patrick Stewart. Esiosaelokuvassa X-Men: First Class sekä sen jatko-osissa X-Men: Days of Future Past ja X-Men: Apocalypse Charles Xavierin roolissa esiintyy James McAvoy.


== Historia ==
Charles Xavier on ydintutkija Brian Xavierin ja hänen vaimonsa Sharonin poika. Brian Xavierin kuoleman jälkeen Sharon nai kollegansa tri Kurt Markon, jonka Cain-poika edellisestä avioliitosta kiusasi nuorta Charlesia.
Charlesin telepaattiset voimat alkoivat ilmaantua, kun hän oli vasta poika ja vanhetessaan hän oppi hallitsemaan niitä. Loistavana oppilaana hän meni Oxfordin yliopistoon, missä hän rakastui nuoreen skottinaiseen nimeltä Moira MacTaggert. He suunnittelivat menevänsä naimisiin, mutta Oxfordista pääsemisen jälkeen Xavier värvättiin armeijaan ja lähetettiin Aasiaan. Xavier ja Cain Marko palvelivat samassa yksikössä. Xavier oli läsnä, kun Marko löysi mystisen rubiinin Cyttorakin temppelistä ja muuttui yli-inhimilliseksi Juggernautiksi.
Xavier masentui, kun Moira purki heidän kihlauksensa ilman mitään selitystä. Xavier ryhtyi matkustelemaan ulkomailla armeijasta vapautumisen jälkeen. Egyptin Kairossa hän taisteli Amahl Faroukia / Varjokuningasta vastaan, joka oli ensimmäinen hänen kohtaamansa paha mutantti. Tämä tapaaminen johti Xavierin päätökseen omistaa elämänsä suojellakseen ihmiskuntaa pahoilta mutanteilta ja viattomia mutantteja ihmisten pahuudelta.
Seuraavaksi Xavier matkusti Israeliin, missä hän rakastui Gabrielle Halleriin ja ystävystyi Erik Magnus Lehnsherrin kanssa. Lehnsherristä tulisi vuosia myöhemmin hänen pahin kilpailijansa ja vihollisensa Magneto. Xavier ei lähtiessään Israelista tiennyt, että Haller oli raskaana ja pojasta tulisi mutantti Leegio.
Myöhemmin Xavier taisteli Lucifer-muukalaista vastaan, joka pudotti suuren kiven Xavierin päälle rampauttaen hänen jalkansa.
Lontoossa hän uudisti ystävyytensä Moira MacTaggertin kanssa, joka oli nyt kuuluisa geneetikko ja he alkoivat keskustella ajatuksesta perustaa koulu pelkästään mutantteja varten. Xavierin ensimmäinen oppilas oli 11-vuotias Jean Grey, joka oli saanut traumoja kuolevan ystävän tunteiden telepaattisesta kokemisesta. Xavier auttoi Jeania toipumaan ja opetti tätä käyttämään telekineettisiä voimiaan.
Xavier tapasi myöhemmin FBI-agentti Fred Duncanin, joka tutki mutanttien kasvavaa määrää. Xavier kertoi Duncanille ajatuksestaan koota nuoria mutantteja ja sijoittaa heidät ”Lahjakkaiden Nuorten Kouluun” käyttäen vanhaa kartanoaan harjoittamaan heitä ja käyttämään voimiaan ihmisyyden hyväksi. Seuraavien kuukausien aikana Xavier kokosi alkuperäisen Ryhmä-X:nsä: Kyklooppi, Jäämies, Enkeli, Peto ja Jean Grey, joka otti nimen Ihmetyttö.
Vuosia myöhemmin, kun mutantti Krakoa oli siepannut useimmat hänen alkuperäisistä oppilaistaan, Xavier kokosi uuden ryhmän, johon kuuluivat Ulvoja, Kolossi, Painajainen, Storm ja Wolverine. Useina seuraavina vuosina hän löysi lisää jäseniä Ryhmä-X:ään, kuten Roguen ja Varjokissan.
Muukalaisrotu shi’arin prinessa Lilandra tuli maahan ja pyysi Xavieria auttamaan taistelussa tyrannimaista veljeään D’Keniä vastaan. Xavier ja Lilandra rakastuivat ja jonkin aikaa hän eli prinsessan puolisona Chandilarissa, shi’arien valtaistuinmaailmassa.
Toisen Ryhmä-X:n luullun kuoleman jälkeen MacTaggertin rohkaisema Xavier otti uuden luokan mutantteja koulutettavakseen ja alkoi kutsua heitä Uusiksi Mutanteiksi.
Muukalaisrotu Niljahirviöt olivat salaa asettaneet munan Xavierin ruumiiseen. MacTaggert ja Ryhmä-X:n avaruutta tutkivat liittolaiset Tähtiseikkailijat pelastivat Xavierin siirtämällä hänen mielensä vasta kloonattuun, jonkin verran nuorempaan ruumiiseen, jolloin hän pystyi jälleen kävelemään. Seuraavina kuukausina Xavier kärsi kuitenkin fyysisistä kivuista ja psyykkisistä paineista, jotka saattoivat hänet kuoleman rajalle. Lilandra ja Tähtiseikkailijat veivät hänet ulkoavaruuteen, missä he käyttivät shi’ar-teknologiaa parantaakseen hänet.
Vietettyään avaruudessa pitkän ajan Tähtiseikkailijoiden kanssa Xavier viimein palasi maahan. Sekä alkuperäinen että toinen Ryhmä-X yhdistyivät hänen alaisuudessaan, saaden uusia jäseniä kuten Gambiitin ja Jubileen. Xavier johti heidät taisteluun Varjokuningasta vastaan. Xavier sai taistelussa vain murtuneen selkärangan ja joutui jälleen kerran pyörätuolin vangiksi.
Koska kaikki Ryhmä-X:läiset olivat nyt aikuisia, Xavier nimesi koulunsa Korkeamman Oppimisen Xavier-instituutiksi. Hän otti haltuunsa yksityiskoulun, Massachusettsin akatemian, jossa vielä yksi luokka nuoria mutantteja, Generation-X, sai oppinsa.
Eräässä taistelussa Magneton kanssa Xavier menetti malttinsa ja käytti psyykkisiä voimiaan sammuttamaan Magneton tietoisuuden. Samalla Magneton aivojen paha osio vaikutti Xavierin mieleen. Tuloksena oli Magneton ja Xavierin pimeiden puolien ruumiillistuma, miltei voittamaton Onslaught, joka käytti väärin Xavierin voimia. Amerikan suurimmat sankarit onnistuivat juuri ja juuri voittamaan Onslaughtin, joka näytti tuhoutuvan. Varmistaen, ettei vastaavaa tapahdu, tri Valerie Cooper Yhdysvaltain hallituksesta otti Xavierin vangiksi. Vaikka Xavier suostui aluksi olemaan vankeudessa, hän muutti mielensä kun joutui Bastionin, Operaatio Suvaitsemattomuuden johtajan vangiksi.
Onslaught-kriisin jälkeen Xavier ei kyennyt pitkään aikaan käyttämään voimiaan, mutta kun mutantteja etsivä tietokone Cerebro sai tietoisuuden ja vartalon Operaatio Suvaitsemattomuuden seurauksena, Ryhmä-X löysi Xavierin ja voitti Cerebron. Mystisen Ninan avulla Xavier sai voimansa takaisin.
Vähän aikaa sitten Xavier joutui vastakkain mystisen Cassandra Novan kanssa. Nova onnistui valtaamaan Xavierin ruumiin ja tuotti sen avulla tuhoa muun muassa shi’arien keisarinna Lilandran lähipiirille. Kun Nova palasi Maahan, Ryhmä-X taisteli jälleen häntä vastaan ja Emma Frost onnistui ajamaan Novan erään muotoamuuttavan muukalaisen kehoon ja alentamaan tämän mielen primitiiviselle tasolla. Tapauksen tuloksena Xavier sai kävelykykynsä takaisin, mutta paljasti pian sen jälkeen julkisesti olevansa mutantti ja Ryhmä-X:n johtaja.
Xavier on kuitenkin jälleen rampa, kun paljastui, että parantajamutantti Xornina kartanoon soluttautunut Magneto oli pitänyt hänen selkärankaansa koossa mikroskooppisten Vahtien avulla.


== Hahmoa näytelleet ==