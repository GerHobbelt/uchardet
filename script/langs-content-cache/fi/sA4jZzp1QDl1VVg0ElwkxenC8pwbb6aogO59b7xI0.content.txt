revision: 16713104
title: 'Gauntlet: Dark Legacy'
url: https://fi.wikipedia.org/wiki/Gauntlet


---

Gauntlet on Atari Gamesin kolikkopeli vuodelta 1985. Peli toi tuolloin suositusta Dungeons & Dragons -roolipelistä tutun fantasiaympäristön toimintapeliksi pelihalleihin. Suosion vuoksi peli käännettiin useimmille tuon ajan kotitietokoneille.


== Pelin kulku ==
Gauntlet on ylhäältäpäin kuvattu toimintapeli tai käytännössä ampumapeli, jota voi pelata samanaikaisesti 1–4 pelaajaa. Kolikkopelissä oli neljät ohjaimet, mikä oli tuolloin uusi piirre. Koko pelikoneesta rakennettiin aikaisempia koneita laajempi malli, jota muut pelit käyttivät myöhemmin. Joystickin lisäksi kullakin pelaajalla on kaksi nappia, toinen ampumista ja toinen taiankäyttöä varten. 
Valittavat pelihahmot ovat kirveitä viskova Thor-soturi, loitsuja ampuva Merlin-velho, miekkaa heittävä Thyra-valkyria sekä jousipyssyllä ampuva Questor-haltia. Pelihahmo määräytyy sen mukaan, millä ohjaimilla pelaaja pelaa. Kaikilla hahmoilla on oma etunsa: soturi on paras lähitaistelussa, velho käyttää taikuutta parhaiten, valkyyrialla on paras suoja vihollisia vastaan, ja haltia on nopein. Pelihahmot liikkuvat ylhäältäpäin kuvatuissa luolastoissa. Mielenkiintoa pitävät yllä useat vaihtuvat viholliset, jotka tulevat pelaajien kimppuun suurissa laumoissa, sekä monet sokkelot vaihtuvine grafiikoineen.
Pelaajat ohjaavat hahmojaan, sotivat hirviöitä vastaan, sekä keräävät aarteita ja taikaesineitä. Moninpelissä pelaajat voivat kilpailla tai tehdä yhteistyötä sen suhteen, kuka saa mitkäkin esineet. Pelaajat menettävät energiapisteitä jatkuvasti, mutta lisää saa syömällä luolastoista löytyvää ruokaa. Energiaa saa myös laittamalla lisää rahaa pelikoneeseen. Tämän ominaisuuden takia pelin väitetään tulleen joillekin pelaajille kalliiksi, ja toisaalta muut joutuivat odottamaan pitkiä aikoja päästääkseen itse pelaamaan.
Yksi pelin vuonna 1984 vaikuttavana pidetyistä piirteistä oli kertojan ääni, joka kommentoi usein pelin tapahtumia ja antoi ohjeita esimerkiksi sanomalla "Remember - don't shoot food!" (muista, ettet ammu ruokaa) tai "Warrior needs food badly!" (soturi tarvitsee ruokaa kiireesti). Välillä kertoja joko kannusti tai moitti pelaajia taistelun keskellä. Joitakin pelin lausahduksia on kierrätetty myöhemmissä tietokonepeleissä vitsinä.


== Jatko-osat ==
Seuraavana vuonna ilmestynyt Gauntlet II oli pelin laajennettu versio. Siinä oli esimerkiksi uudet sokkelot, suuria lohikäärmeitä, sekä mahdollisuus eri pelaajille valita samat hahmot (eri väreissä). Useimmat pelin käännöksistä tietokoneille, kuten kolikkopelin kanssa samannäköiset Amigan ja Atari ST:n versiot, perustuivat Gauntlet II:een. Vuonna 1991 julkaistu Gauntlet III taas oli isometrinen versio pelistä. 

Gauntlet II (1986)
Gauntlet III: The Final Quest (1991)
Gauntlet 3: The Third Encounter (1991)
Gauntlet IV: The Castle of Succession (1993)
Gauntlet Legends (1998)
Gauntlet: Dark Legacy (2000)
Gauntlet: Seven Sorrows (2005)
Gauntlet (2014)


== Aiheesta muualla ==
Gauntlet MobyGamesissa (englanniksi)