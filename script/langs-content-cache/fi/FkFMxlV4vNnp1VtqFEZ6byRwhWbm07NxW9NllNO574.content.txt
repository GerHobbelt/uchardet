revision: 20797234
title: Ewan McGregor
url: https://fi.wikipedia.org/wiki/Ewan_McGregor


---

Ewan Gordon McGregor (s. 31. maaliskuuta 1971 Crieff, Perthshire) on skotlantilainen näyttelijä.


== Ura ==
McGregor opiskeli näyttelemistä Kirkcaldy College of Technologyssa ja Guildhall School of Music and Dramassa, josta hän valmistui vuonna 1992. Opintojensa jälkeen hän esiintyi kahdessa vuonna 1993 ensiesitetyssä television minisarjassa, Dennis Potterin kirjoittamassa kuusiosaisessa, Suezin kriisin aikaan sijoittuvassa musikaalikomediassa Lipstick on Your Collar, jota esitti Channel 4, ja Stendhalin romaaniin Le Rouge et le Noir perustuvassa neliosaisessa, 1800-luvun Ranskaan sijoittuvassa draamasarjassa Scarlet and Black, jota esitti BBC Two. Ensimmäisen elokuvaroolinsa hän teki Bill Forsythin ohjaamassa draamakomediassa Ollaan ihmisiksi, jonka pääroolia esitti Robin Williams.Vuonna 1994 McGregor esiintyi Danny Boylen ohjaamassa elokuvassa Shallow Grave – murhaleikki ja vuonna 1996 hän teki kansainvälisen läpimurtonsa esitettyään heroiiniriippuvaista Mark Rentonia saman ohjaajan elokuvassa Trainspotting. McGregorin ja Boylen yhteistyö jatkui vielä elokuvassa Epätavallista elämää vuonna 1997. Hänet palkittiin kaikista kolmesta Boylen kanssa tekemästään elokuvasta Empire-lehden jakamalla parhaan brittiläisen miesnäyttelijän palkinnolla, minkä lisäksi BAFTA-järjestön Skotlannin osasto palkitsi hänet parhaan miespääosan palkinnolla suorituksestaan Trainspottingissa. Myöhemmin Empire-lehti on palkinnut hänet parhaana brittiläisenä miesnäyttelijänä myös suorituksestaan elokuvamusikaalissa Moulin Rouge!, minkä lisäksi hän on saanut lehden ikonipalkinnon (Empire Icon Award) vuonna 2008, ja Skotlannin BAFTA parhaasta skotlantilaisen elokuvan miespääosasta suorituksestaan elokuvassa Nuori Adam.Ewan McGregorin ehkä merkittävimmät esiintymiset olivat Star Wars -elokuvasarjan kolmessa ensiosassa. McGregor näytteli nuorta Obi-Wan Kenobia elokuvissa Pimeä uhka (1999), Kloonien hyökkäys (2002) sekä Sithin kosto (2005).
McGregor sai Baz Luhrmannin ohjaamasta Moulin Rouge! -elokuvasta, jossa esitti nuorta runoilijaa Christiania, myös muun muassa European Film Awardin ja Golden Satellite Awardin. Lisäksi hän oli ehdolla muun muassa Golden Globe -palkinnon saajaksi. Eniten lipputuloja elokuvista, joissa McGregor on esiintynyt, ovat tuottaneet vuosien 1999, 2002 ja 2005 Tähtien sota -elokuvat, joissa hän esittää Obi-Wan Kenobia. Edellä mainittujen lisäksi hänen menestyneitä elokuviaan ovat muun muassa Ron Howardin ohjaama Enkelit ja demonit vuodelta 2009 ja Roman Polańskin ohjaama The Ghost Writer vuodelta 2010, josta hänet palkittiin Euroopan elokuva-akatemian European Film Awardilla sarjassa paras miespääosa.McGregor on näytellyt elokuvien ja televisiosarjojen lisäksi myös teatterissa. Hän on esiintynyt muun muassa Lontoon West Endillä esitetyssä näytelmässä Little Malcolm and His Struggle Against The Eunuchs vuonna 1999 ja musikaalissa Guys and Dolls vuonna 2005. Hän sai suorituksestaan Guys and Dollsissa Laurence Olivier -palkintoehdokkuuden sarjassa paras miespääosa musikaalissa.


== Moottoripyöräharrastus ja Unicef-toiminta ==
McGregor on nuoruudestaan lähtien ollut innokas moottoripyöräilijä. Vuonna 2004 hän kiersi moottoripyörällä maapallon ympäri ystävänsä Charley Boormanin ja kuvaaja Claudio von Plantan kanssa. Matka alkoi Lontoosta ja reitti kulki Itä-Euroopan kautta Venäjälle, Kazakstaniin, Mongoliaan, Kanadaan ja Yhdysvaltoihin. McGregor kirjoitti matkastaan kirjan Long Way Round, ja matkasta on tehty myös televisiosarja Tien päällä Ewan McGregor.Vuonna 2007 McGregor teki saman ryhmän kanssa moottoripyörämatkan Pohjois-Skotlannin John o' Groatsista Etelä-Afrikan Kapkaupunkiin. Aiemman matkan tapaan siitä kirjoitettiin kirja, nimeltään Long Way Down ja tehtiin televisiosarja.McGregor on myös aktiivinen Unicefin toiminnan puolestapuhuja, ja hän on vieraillut hyvän tahdon lähettiläänä useissa Unicefin avustuskohteissa muun muassa kehitysmaissa.


== Perhe ==
McGregor avioitui vuonna 1996 ranskalaisen Eve Mavrakisin kanssa. Heillä on neljä lasta: vuosina 1996 ja 2001 syntyneet tyttäret, vuonna 2006 Mongoliasta nelivuotiaana adoptoitu tytär sekä vuonna 2011 syntynyt nuorimmainen tytär. Pariskunta muutti erilleen toukokuussa 2017, ja tammikuussa 2018 he hakivat avioeroa. McGregor seurustelee lehtitietojen mukaan näyttelijä Mary Elizabeth Winsteadinin kanssa. Ewanin ja Maryn suhde johti edellä mainittuun avioeroon.


== Filmografia ==


=== Elokuvat ===


=== Televisiosarjat ===


== Lähteet ==


== Aiheesta muualla ==
 Kuvia tai muita tiedostoja aiheesta Ewan McGregor Wikimedia CommonsissaEwan McGregor Internet Movie Databasessa. (englanniksi)