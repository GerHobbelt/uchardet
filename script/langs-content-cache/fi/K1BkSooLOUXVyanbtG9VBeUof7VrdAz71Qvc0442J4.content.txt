revision: 18606823
title: Oumar Tatam Ly
url: https://fi.wikipedia.org/wiki/Oumar_Tatam_Ly


---

Oumar Tatam Ly (s. 28. marraskuuta 1963 Pariisi) on malilainen taloustieteilijä. Hän toimi maan pääministerinä vuosina 2013–2014.
Oumar Tatam Ly syntyi matemaatikko Ibrahima Lyn ja historioitsija Ly Madina Tallin perheeseen. Hän suoritti taloushistorian maisterintutkinnon Sorbonnessa ja taloustieteen tutkinnon Cergy-Pontoisen kauppakorkeakoulussa. 
Ly aloitti työuransa Maailmanpankissa ja Malin presidentin sihteeristössä ja siirtyi Länsi-Afrikan keskuspankkiin BCEAO:hon vuonna 1994. Hän työskenteli pankin rahoitustoiminnan johtajana vuodesta 2000 ja emissio-, kirjanpito- ja finanssiosaston johtajana vuodesta 2007. Vuoden 2009 alussa Ly nimitettiin BCEAO:n Malin johtajaksi. Vuonna 2012 hänestä tuli pankin johtajan neuvonantaja.
Ly osallistui Ibrahim Boubacar Keïtan talousohjelman laatimiseen vuoden 2013 presidentinvaaleissa. Voitettuaan vaalit Keïta nimitti politiikan ulkopuolelta tulleen Lyn pääministeriksi syyskuussa 2013. Ly jätti eronpyyntönsä huhtikuussa 2014, jolloin Keïta nimitti hänen tilalleen Moussa Maran. Pääministerikautensa jälkeen Ly palasi entiseen tehtäväänsä BCEAO:hon.


== Lähteet ==