revision: 18344553
title: +Teamgeist
url: https://fi.wikipedia.org/wiki/%2BTeamgeist


---

+Teamgeist on jalkapallon maailmanmestaruuskilpailuissa 2006 käytetty Adidaksen valmistama virallinen ottelupallo. Teamgeist on saksaa ja tarkoittaa suomeksi joukkuehenkeä.
Adidas on valmistanut viralliset ottelupallot vuodesta 1970 eteenpäin ja ensimmäistä kertaa siirryttiin käyttämään palloa, joka on kuumasaumattu 14 palasta, entisen 32 palan sijaan. Paloja on pallossa kahdenlaisia, toiset muistuttavat potkuria ja toiset kengän pohjallista. Liitoskohtien saumat ovat hyvin matalia, joten pallo on lähes täydellisen pyöreä. Pallon paino on 441–444 grammaa, ja sen kastuessa paino kasvaa korkeintaan 0,1 prosenttia eli vajaan gramman. Ympärysmitta pallolla on 69–69,25 cm ja ihannepaine on 100 kilopascalia. Pintakerrokset on valmistettu materiaalista, jotka estävät palloa imemästä kosteutta. Pallon polyuretaanivaahtokerros lisää kimmoisuutta ja antaa paremman tuntuman siihen. Alusmateriaali on polyesterin ja puuvillan sekoitusta.
Jokainen kisoihin osallistunut joukkue sai 40 palloa harjoituspalloiksi.
Kisojen aikana uutta kisapalloa kritisoivat muutamat huippupelaajat, kuten Roberto Carlos ja Paul Robinson. Kisapallon värit tulevat Saksan maajoukkueen pelipaidasta.


== Lähteet ==