revision: 20118978
title: Jukka Haavisto
url: https://fi.wikipedia.org/wiki/Jukka_Haavisto


---

Juhani ”Jukka” Haavisto (s. 5. kesäkuuta 1930 Alajärvi) on suomalainen muusikko ja musiikkineuvos ja mainosalan yrittäjä. Hän on toiminut lauluntekijänä ja vaikuttanut useissa kokoonpanoissa vibrafonisti-hanuristina. Haavisto on muusikonuransa lisäksi toiminut mainosalalla vuodesta 1959 aina 1990-luvulle, jolloin jäi eläkkeelle.


== Elämänvaiheita ==
Jukka Haavisto suoritti ylioppilastutkinnon Kauhavalla 1948 ja valmistui opettajaksi Jyväskylän kasvatusopillisesta korkeakoulusta 1956. Hän työskenteli mainostoimisto SEKissä 1959–1968, viimeksi yhteysjohtajana, sitten Artifex-mainostoimistossa varatoimitusjohtajana vuoteen 1978. Oman mainostoimistonsa PRAXin toimitusjohtajana ja johtokunnan puheenjohtajana hän toimi vuodesta 1975 vuoteen 1990.


== Muusikon ura ==
Haavisto esiintyi muusikkona ensi kerran julkisesti noin kymmenvuotiaana, soittamalla Yleisradion lähetyksessä ystävänsä kanssa huuliharppua. He soittivat kaksi suomalaista laulua. Huuliharpun Haavisto oli saanut edellisenä jouluna joululahjaksi, samana päivänä, jolloin hänen luutnantti-isänsä kuoli talvisodassa Taipaleenjoella. Haaviston omimmaksi musiikinlajiksi tuli swing, jota hän soitti haitarilla ja vibrafonilla:
»Se swingin rytmiikka tuntui heti ensikuulemalta omalta ja sytytti kiinnostuksen, joka ei ole hiipunut. […] Minä olen sydämeltäni vain tällainen jazzia rakastava pelimanni.» 
Haaviston keskeisimpiä yhtyeitä ovat olleet Happy Swing Band, Jukka Haavisto Band ja Haavisto Swingers.Haavisto esiintyi viimeisen kerran muusikkona 27.2.2020. Hän on kärsinyt borrelioosista, jonka vuoksi kädet eivät enää kunnolla tottele aivoista tulevia käskyjä. Hän oli jo aikaisemmin tehnyt lopetuspäätöksen, mutta kuunnellessaan Happy Swing Bandin konserttia hänen oli taas pakko päästä ystäviensä joukkoon. Hän soitti vibrafonisoolon, joka meni “olosuhteisiin suhteutettuna kohtuullisesti. Mutta lupaus kohtuullisuudesta ei riitä uuteen alkuun. […] Päättelin, että ehkä on parempi lopettaa vapaaehtoisesti ajoissa kuin myöhään vasta pakon edessä, yleisön pyynnöstä.”Haavistoa ilahduttaa suomalaisen jazzin uusien sukupolvien kyvyt: “Minua ilahduttavat paljon nämä uudet polvet, jotka ovat nostaneet jazzin aivan toiselle kansalliselle ja kansainväliselle tasolle. Suomalainen jazz ei perustu enää matkimiseen, ei edes esikuvien jäljittelyyn.”


== Yhteiskunnallinen toiminta ==
Jukka Haavisto toimi Suomen Jazz-arkiston ja Suomen Jazz & Pop Arkiston (nykyinen Musiikkiarkisto) johtajana vuosina 1991–1997. Hän sanoo olevansa “yllytyshullu, sellainen haasteiden etsijä, joka on helppo suostutella uusiin hankkeisiin”.Haavisto perusti Suomen Kevyen Musiikin Museon Kannatusyhdistyksen vuonna 1994. Hän toimi museon toiminnanjohtajana vuoteen 2004 saakka. Museo avasi verkkomuseon nimeltä Populaarimusiikin museo internetiin joulukuussa 2004.Haavisto on toiminut myös kirjailijana. Hänen teoksensä Puuvillapelloilta kaskimaille (1991) on edelleen tuorein yleisesitys suomalaisesta jazzista. Hän on ihmetellyt, että kukaan ei ole kirjoittanut jatkoa tälle teokselle. Hänen teoksensa on nelisataasivuinen, soittajia siinä mainitaan puolitoista tuhatta kappaletta.


== Palkinnot ==
Jukka Haavistolle on myönnetty ansioistaan suomalaisen jazzin ja kevyen musiikin hyväksi seuraavat palkinnot:
1995 Suomen Jazzliiton Andania-palkinto
1995 Classic Jazz ry:n Louis Armstrong -palkinto
2000 Elvis ry:n Prix ELVIS
2007 musiikkineuvoksen arvonimi
2010 Vuoden arkistoteko -palkinto uraauurtavasta toiminnasta jazz- ja populaarimusiikin kulttuuriperinnön hyväksi


== Perhe ==
Haaviston pojat Janne (muun muassa yhtyeissä J. Karjalainen ja Mustat Lasit ja Laika & The Cosmonauts) ja Olli (muun muassa J. Karjalainen, Mikko Kuustonen, Freud, Marx, Engels & Jung ja Tuomari Nurmio) ovat kumpikin menestyneitä muusikoita. Tytär Susanna Haavisto on näyttelijä-laulaja.


== Yhtyeet ==
Carmen (1945–1949)
JH-kvintetti (1950–1951)
Martti Nummen sekstetti (1952)
Pihlajamaan Pelimannit (1952–1953)
LL-kvintetti (1954–1955)
Jorma Weneskosken orkesteri (1956–1962)
Happy Swing Band (1978–)
Jukka Haavisto Band
Haavisto Swingers (1990–)
Western Swingers (1998–)


== Teoksia ==
Jukka Haavisto: Puuvillapelloilta kaskimaille: Jatsin ja jazzin vaiheita Suomessa.   Helsinki: Otava, 1991.  ISBN 951-1-11419-0 sid. Ladattava epub-tiedosto, Musiikkiarkisto 2017.   


== Lähteet ==


== Aiheesta muualla ==
Jukka Haavisto Pomuksen tietokannassa.