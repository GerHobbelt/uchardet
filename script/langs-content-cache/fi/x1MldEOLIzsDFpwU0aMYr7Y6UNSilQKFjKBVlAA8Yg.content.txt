revision: 21595404
title: Amazon.com
url: https://fi.wikipedia.org/wiki/Amazon.com


---

Amazon.com, Inc. on maailmanlaajuinen suuryritys, joka on tullut tunnetuksi sen verkkokaupasta. Yritys aloitti nettikirjakauppana, mutta on laajentunut sittemmin myymään lähes kaikenlaisia tuotteita. Amazonin omistuksessa on useita median tuotantoon ja julkaisemiseen liittyviä yhtiöitä, elokuvatietokanta IMDb, sekä Whole Foods -ruokakauppaketju. Yrityksen perustajasta Jeff Bezosista tuli vuonna 2021 maailman rikkain ihminen. Amazon on rekisteröity Yhdysvaltojen Seattleen.


== Historia ==


=== Alku verkkokirjakauppana ===
Amazonin perusti aiemmin New Yorkissa rahoitusalalla toiminut Princetonin alumni Jeff Bezos. Hän muutti vuonna 1994 länsirannikolle Seattleen ja perusti verkkokirjakaupan, jonka toimisto oli aluksi hänen omassa autotallissaan. Kehitettyään ohjelmiston yhtiö avasi verkkosivustonsa 16. heinäkuuta 1995.Bezos oli antanut yhtiölle ensin nimeksi Cadabra. Nimestä luovuttiin pian, sillä se muistutti liikaa 'kalmoa' merkitsevää englanninkielistä sanaa cadaver.Bezos siirsi yhtiön autotallistaan Seattlen teollisuusalueelle, missä sillä oli kahdessa kerroksessa toimitilaa 140 neliömetriä. Kirjavarastohuoneeseen mahtui vain muutama sata kirjaa kerrallaan. Amazon aloitti antamalla kirjoista 10–30 prosentin alennuksia, ja aluksi se sai puolenkymmentä tilausta päivässä. Myynti alkoi kasvaa voimakkaasti jo kolmen päivän jälkeen, kun kauppa linkitettiin Yahoo-hakusivuston What's Cool -sivulle. Ensimmäisellä viikolla kirjatilauksia tuli 12 000 dollarin edestä ja toisella viikolla 15 000 dollarin edestä. Lokakuuhun 1995 mennessä kirjatilauksia tuli jo sata kappaletta päivässä ja vajaan vuoden kuluttua sata tunnissa.Yksi Bezosin monista keksinnöistä oli antaa asiakkaiden kirjoittaa sivustolle kirja-arvosteluja, myös kielteisiä. Hän otti käyttöön myös yhden klikkauksen tilaukset. Bezos rakensi yhtiöstään hajautetun, sillä hän uskoi pienten tiimien saavan parempia ajatuksia kuin suurten.Yhdysvaltalainen Time-lehti nimitti Bezosin vuonna 1999 Vuoden henkilöksi tunnustuksena yhtiön saavutuksista verkkokaupankäynnin yleistymisessä.Amazonin liikestrategia oli perustamisaikanaan poikkeava, sillä ei olettanut saavuttavansa voittoa ensimmäiseen neljään tai viiteen vuoteen. Yritys kasvatti liiketoimintaansa tasaiseen tahtiin, ja voittoa alkoi tulla vasta it-kuplan puhjettua. Vuonna 2009 yhtiön koko liiketoiminta oli 172 miljoonaa dollaria tappiolla.
Amazon oli ensimmäisiä verkkokauppayhtiöitä. Sen tietokanta- ja palveluominaisuudet ovat olleet usein edelläkävijöitä, ja muun muassa ”muut tätä tuotetta ostaneet ovat ostaneet myös nämä tuotteet” -ominaisuus on peräisin Amazon.comilta.Amazon kehitti 1-Click-ostot ja otti ne käyttöön vuonna 2000. Ideana on, että tuotteen voi tilata yhdellä klikkauksella ja maksaa ennalta tallennetuilla maksutiedoilla. Taustalla oli havainto, että 70 % verkkokauppojen ostoskoriin lisätyistä tuotteista hylättiin, eikä niitä ikinä ostettu. Amazon sai tekniikalle patentin vuonna 1999 ja teki siitä tavaramerkin.


=== Kindlen julkaisu ja kustannustoiminnan aloitus ===
Yhtiö julkisti sähkökirjojen Kindle-lukulaitteen vuonna 2007 ja Kindle Fire -taulutietokoneen vuonna 2011.Yritys aloitti Yhdysvalloissa vuonna 2012 kirjankustannustoiminnan, jonka yksikön johtaja on alalla pitkään toiminut Laurence Kirshbaum. Amazonin sanotaan houkuttelevan muiden kustantamoiden menestyskirjailijoita varsin suorasukaisella tavalla. Kustannustoiminta alkaa myös Britanniassa, jossa keskitytään erityisesti sähkökirjaan.


=== Toiminnan laajentuminen ===
Vuonna 2014 Amazon ilmoitti suoratoistopalvelu Twitchin ostamisesta 970 miljoonalla dollarilla.Kesäkuussa 2017 Amazon ilmoitti ostavansa elintarvikeketju Whole Foods Marketin 13,4 miljardilla Yhdysvaltain dollarilla. Amazon on avannut myös Amazon Go -nimisiä ruokakauppoja, joissa ei ole kassoja eikä kassajonoja. Amazon on ollut aikeissa avata jopa 3 000 Amazon Go -kauppaa vuoteen 2021 mennessä.
Amazon haluaa myydä enemmän autoja ja autojen osia. Amazon on myös sijoittanut Rivianiin, joka on sähköautojen valmistaja.Koronapandemian koitellessa taloutta 2021 Amazon palkkasi 75 000 työntekijää Yhdysvalloissa ja Kanadassa ja myönsi sadan dollarin bonuksen rokotuksen ottamisesta.


== Toiminta ==


=== Amazon.com verkkokauppa ===
Yhtiöllä on toimipisteet kotimaansa Yhdysvaltain lisäksi myös Britanniassa, Kanadassa, Kiinassa, Japanissa, Ranskassa, Saksassa ja Ruotsissa. Yhden maan palveluun kerran rekisteröitynyt voi tehdä samalla tunnuksella ostoksia minkä tahansa maan Amazonissa. Näin myös Amazon-kauppojen kilpailuttaminen onnistuu. Amazon avasi Pohjoismaiden toimintansa perustamalla verkkokaupan Ruotsiin loppuvuonna 2020. Kauppa toimittaa osan tavaroista myös Suomeen.Verkkokaupassa on myynnissä sekä Amazonin itse myymiä tuotteita, että ulkopuolisten myyjien tuotteita. Ulkopuoliset kaupat voivat toimittaa tuotteensa itse tai luovuttaa toimituksen Amazonin hoidettavaksi.


=== Amazon Web Services ===
Amazon Web Services (AWS) on tytäryhtiö, joka tarjoaa pilvipalveluja.


=== Omat tuotteet ===
Yhtiö julkisti sähkökirjojen Kindle-lukulaitteen vuonna 2007 ja Kindle Fire -taulutietokoneen vuonna 2011.Amazonin omia tuotemerkkejä ovat esimerkiksi Amazon Basics, Mama Bear ja Daily Ritual.


=== Julkaisu- ja kustannustoiminta ===
Yhtiö omistaa elokuvatietokanta IMDb:n ja suoratoistopalvelu Twitchin.Amazon Luna on pilvipelipalvelu videopelien pelaamiseen.


=== Ruokakauppatoiminta ===
Yhtiö myy ruokaa verkkokaupassaan Amazon Fresh -palvelussaan. Palvelu toimii Yhdysvaltain suurimmissa kaupungeissa sekä muutamissa suurkaupungeissa Euroopassa ja Aasiassa. Syksyllä 2020 yhtiö avasi myös ensimmäiset Amazon Fresh ruokakauppansa, jossa tuotteet maksetaan samalla kun ne kerätään ostoskärryyn. Kauppa tarjoaa myös noutopalvelua. Aiemmin Amazon on perustanut samankaltaisia Amazon Go -nimisiä ruokakauppoja, joissa ei ole kassoja eikä kassajonoja.Yhtiö omistaa nykyisin myös elintarvikeketju Whole Foods Marketin.


=== Televisio- ja elokuvatuotanto ===
Amazon Studios on televisiosarjojen ja elokuvien tuotantoon keskittynyt osasto. Tuotetut sarjat ovat nähtävillä Amazonin omassa Amazon Prime Video -suoratoistopalvelussa.


=== Videopelien tuotanto ===
Amazon ilmoitti vuonna 2014 aikovansa siirtyä mobiilipeleistä AAA-pelien kehitykseen ja vuonna 2016 Amazon ilmoitti kolmesta pelistä: Breakaway, Crucible ja New World.Amazon Game Studios on videopelien kehitykseen keskittyvä osasto, jonka peleissä on pyritty integroitumaan yhtiön omistaman Twitch-palvelun kanssa sekä sen palvelinalustan kanssa. Yhtiö osti Double Helix Gamesin vuonna 2014. Lumberyard on CryEngineen perustuva pelimoottori, jota yhtiö käyttää peleissään.Yhtiön kehittämiä pelejä ovat Breakaway, joka suljettiin yhdeksän kuukautta julkistamisen jälkeen. Sev Zero julkaistiin Fire TV -alustalle.Project Nova oli suuren mittaluokan pelaamiseen tähtäävä peli, joka peruttiin ennen julkaisua.
Keväällä 2020 julkaistu Crucible suljettiin kuukausi julkaisun jälkeen ja lokakuussa samana vuonna ilmoitettiin sen kehityksen päättymisestä.New World on viivästynyt kahdesti COVID-19 pandemiaan vedoten ja pelin odotettiin tulevan keväällä 2021: pelin beta-versio oli saatavilla elokuussa 2020. New World on julkaistu syyskuussa 2021.
Helmikuussa 2022 Amazon Games julkaisi Pohjois-Amerikan, Euroopan ja Etelä-Afrikan markkinoille eteläkorealaisen Lost Ark -pelin.Amazon on ostanut Suomesta ainakin yhden yhtiön hankkiessaan Umbra Softwaren tammikuussa 2021. Yhtiön ohjelmisto on suunnattu suurien kolmiulotteisten mallien käsittelyyn.


=== Logistiikkapalvelut ===
Yritys toimittaa itse lähetyksensä osassa maailmaa, kuten osassa Yhdysvaltoja. Yrityksen rahtirekkaan mahtuu noin 2000 pakettia. Yrityksellä on käytössään useita rahtilentokoneita tuotteidensa kuljetukseen. Ne on brändätty Amazon Prime Air -merkkisiksi.Yritys on myös tuotekehitellyt pakettien toimittamista miehittämätön ilma-alusten eli droonien avulla, mutta ne eivät ole käytössä vuonna 2022. Yrityksen mukaan sen päämääränä on toimittaa paketit ilma-aluksella tilaajalle alle tunnissa. Amazon on myös kokeillut robottikuljetusta pienen mönkijän avulla Washingtonin osavaltion yhdessä kaupungissa.Delivery Service Partner (DSP) on yrityksille suunnattu logistiikkapalvelu. Amazon markkinoi alihankkijayrityksen perustamista Amazon advantage -ohjelman kautta. Amazonin pienkuljetusta hoitavan pienyrityksen perustaminen maksaa ainakin 10 000 dollaria.


=== Amazon Robotics ===
Amazon Robotics (entinen Kiva Systems) on varastonhallintaan tarkoitettuja robotteja kehittävä tytäryhtiö.


=== Laajakaistayhteydet ===
Amazonin Project Kuiper on satelliiteilla tarjottava laajakaistayhteys, jolla se kilpailee SpaceX:n Starlink-projektin kanssa.


== Kritiikki yhtiötä kohtaan ==


=== Verojen kiertäminen ===
Euroopan Amazon on rekisteröity Luxembourgiin. Amazon ei maksanut Luxemburgiin lainkaan yritysveroja vuonna 2020, vaikka yhtiön Euroopassa myyntitulot olivat 44 miljardia euroa kyseisenä vuonna. Yhtiö teki kyseisenä vuonna 1,2 miljardia tappiota. Samana vuonna yhtiö sai myös 56 miljoonan euron edestä vapautuksia tulevista veroista, joita yhtiölle on kertynyt yli 2,7 miljardin euron edestä tulevista tuotoista.
Yritys myös teki samana vuonna kaikkien aikojen tuloksensa ja teki voittoa yli 8 miljardia euroa.Project Goldcrest on nimi järjestelylle, jossa Amazon siirsi omistuksia Luxemburgiin ja tytäryhtiöiden välisille sopimuksille.Yhtiö on tuomittiin vuonna 2017 maksamaan 250 miljoonaa euroa Luxemburgille laittomista verohelpotuksista.


=== Työntekijöiden kohtelu ===
Amazon on Yhdysvalloissa tunnettu ammattiyhdistysten vastaisesta toiminnastaan jo 1990-luvun lopusta lähtien. Vuonna 2021 Amazon myöntyi järjestäytymistä koskevien lakien noudattamiseen.
Vuonna 2020 uutisoitiin Amazonin työntekijöiden saavan positiivisen testituloksen COVID-19-tautiin. Jotkut Staten Islandin varaston työntekijät järjestivät maaliskuun 2020 lopulla ulosmarssin protestoidakseen työpaikkansa heikkoa terveystilannetta koronaviruspandemian keskellä. Yksi järjestäjistä, Chris Smalls, asetettiin ainoana karanteeniin, ja pian sen jälkeen hänet erotettiin yrityksestä.


== Lähteet ==


== Aiheesta muualla ==

Amazon.com (Yhdysvallat)
George Packer: Cheap Words: Amazon is good for customers. But is it good for books? The New Yorker 17.2.2014. (englanniksi)