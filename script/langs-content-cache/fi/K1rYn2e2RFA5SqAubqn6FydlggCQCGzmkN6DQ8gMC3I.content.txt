revision: 21553381
title: Villanueva de Algaidas
url: https://fi.wikipedia.org/wiki/Fuengirola


---

Fuengirola on eteläespanjalainen kaupunki, joka kuuluu Andalusian autonomiseen alueeseen ja sijaitsee Välimeren rannalla Aurinkorannikon alueella. Málagan kaupungista nähden se sijaitsee noin 30 kilometriä lounaaseen.


== Liikenne ==
Fuengirolasta Málagaan kulkee vuonna 1970 avattu rautatie, jolla kulkee Cercanías Málaga -lähiliikennejuna, jolla pääsee muun muassa Málagan lentoasemalle ja Málagan keskustaan.  
Fuengirolassa on kalastussatama ja kalastuslaivatelakka. 


== Maantiede ==
Kaupungissa on myös lähes kahdeksan kilometrin mittainen lounaasta koilliseen kulkeva hiekkaranta, joka koillisessa hieman itään kaartuen muodostaa avaran lahden kahden kallioisen niemekkeen väliin. 
Fuengirolan pohjoispuolella sijaitsee tuhannen metrin korkuinen Mijasin vuori, jonka rinteessä 400 metrin korkeudessa on Mijas, yksi Andalusian pienistä valkoisista kylistä. Hiekkarannan lounaisessa päätöksessä laskee mereen Fuengirola-joki. Sen yläjuoksun ympärillä Fuengirolasta luoteeseen on pieni viljelty tasanko. 


== Väestö ==
Fuengirolan asukasluku vuoden 2016 alussa oli 80 309. Kesäkuukausina Fuengirolan asukasmäärä noin kolminkertaistuu suuren turistivirran vuoksi. Fuengirolan ja Mijaksen asukasluku on yhteenlaskettuna noin 157 000 ympäri vuoden.
Fuengirolan pysyvästä rekisteröidystä väestöstä noin 25% on taustaltaan Espanjan ulkopuolista, lähinnä eurooppalaista (mm. englantilaisia, irlantilaisia, skotteja, suomalaisia ja ruotsalaisia), mutta myös marokkolaista ja argentiinalaista.
Erityisesti kesällä kaupungissa on runsain mitoin lomalaisia, espanjalaisia ja ulkomaalaisia, mutta eritoten brittejä. Alueen englanninkielinen yhteisö onkin varsin elinvoimainen.
Fuengirolalaisista (keväällä 2012) 40 prosenttia oli ulkomaalaisia, joista 4 500 suomalaisia. Kun tätä vertaa vuoden 2015 asukaslukuun, voidaan suomalaisia arvioida olevan noin 6 % kaupungin väestöstä ja näin ollen liki 15 % kaupungin ulkomaalaisesta väestönosasta.
Costa del Solin alueella sanotaan asuvan noin 15 000–20 000 suomalaista pysyvästi eli se on yksi suurimpia suomalaissiirtokuntia maailmassa. Malagan provinssissa on yhteensä liki 1,5 milj. asukasta. Suomalaisasutusta on pääosin Nerjasta Nueva Andaluciaan, eli rannikolla n. 180 kilometrin matkalla. Pysyvien asukkaiden lisäksi suuri määrä suomalaisia lomailee alueella.


== Nähtävyydet ==
Fuengirolassa on eläintarha Fuengirola Zoo. Eläimillä on paljon tilaa liikkua, ja niiden aitaukset muistuttavat eläinten luonnollista elinympäristöä. Eläintarha tunnetaan nykyään nimellä Bioparc Fuengirola. Sen vieressä on historiallinen Fuengirolan härkätaisteluareena. 
Tasaisen hiekkarannan lounaisen päätöksen lähellä on linna, jonka rakenne on valtaosin kalifi Abd-ar-Rahman III:n hallitusajalta 900-luvulta. Roomalaiset alkoivat linnoittaa tätä 38 metrin korkuista kukkulaa. Muutaman kilometrin päässä lounaassa seisoo 25 metrin korkuinen majakka, jonka valo näkyy 18 meripeninkulman (n. 33 km) päähän. Rannikkoa pitkin oli ketju vartiotorneja. 


== Suomenkielisiä palveluita ==
Fuengirolassa, etenkin Los Pacosin ja Los Bolichesin alueilla toimii muun muassa suomalainen kahvila, baareja ja ravintoloita, kirjakauppa, ruokakauppa, parturi, autovuokraamo ja kiinteistövälitystoimistoja. Myös lääkäri- ja hammaslääkäripalvelut saa halutessaan suomenkielellä. Vuonna 1991 Fuengirolaan perustettiin yksityinen suomalainen peruskoulu Escuela Finlandesa. Koulussa alkoi lukio-opetus syksyllä 2007. Fuengirolassa ilmestyy suomenkielinen lehti, josta saa lisää tietoa alueen palvelutarjonnasta. Verkosta palveluita voi hakea Espanjanpalvelut-sivustolta.Fuengirolassa toimii Suomen evankelis-luterilaisen kirkon alainen Aurinkorannikon seurakunta, jolla on seurakuntakoti keskustassa sekä Pacosintupa Los Pacosissa.Aurinkorannikon Turistikirkko järjestää talvikaudella joka sunnuntai suomenkielisen herätyskristillisen jumalanpalveluksen Fuengirolassa Skandinaviska turistkyrkan tiloissa. Turistikirkon Pacosin Majakalla järjestetään säännöllistä toimintaa.Fuengirolaan suunnitellaan uutta suomalaista peruskoulua.


== Kuvia ==

		
		
		


== Lähteet ==


== Aiheesta muualla ==
 Kuvia tai muita tiedostoja aiheesta Fuengirola Wikimedia CommonsissaTietoa ja kuvia Fuengirolasta - Suomenkieliset sivustot Fuengirolasta
Fuengirolan kaupungin kotisivut
Fuengirola.fi - Palveluportaali Espanjassa asuville ja maasta kiinnostuneille.