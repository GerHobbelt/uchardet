revision: 21258962
title: Ponkamajoki
url: https://fi.wikipedia.org/wiki/Ponkamajoki


---

Ponkamajoki eli Ponkamanjoki (ven. Поньгома, Pongoma) on Vienanmereen laskeva joki Karjalan tasavallassa Venäjällä. Sen pituus on 86 kilometriä, valuma-alueen laajuus 1 220 neliökilometriä ja keskimääräinen virtaama joen suussa 30 kuutiometriä sekunnissa.
Joki saa alkunsa Ponkamajärvestä (ven. Pongoma) ja laskee Vienanmereen Ponkaman kylän luona. Sen reitillä on useita järviä kuten Vuoksjärvi (Vokšozero) ja Ruokojärvi (Bolšoje ja Maloje Rogozero). Tärkein sivujoki on Jekuttijoki (Jegut). Aikaisemmin Ponkamajoki sai alkunsa Tuoppajärvestä, mutta Koutajoen tekoaltaita rakennettaessa Tuoppajärven ja Ponkamajärven väliseen salmeen rakennettiin pato.Ponkamajoen kalalajeja ovat taimen, harjus, hauki, ahven, muikku, siika, kuore, lahna, säyne, särki, mutu ja made. Koskinen joki soveltuu retkeilyyn varsinkin kesäkuussa, jolloin vedenpinta on korkeimmillaan. Kalastus onnistuu parhaiten yläjuoksulla ja järvissä.


== Lähteet ==