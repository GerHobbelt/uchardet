revision: 21655746
title: Sharon Tate
url: https://fi.wikipedia.org/wiki/Sharon_Tate


---

Sharon Marie Tate (24. tammikuuta 1943 Dallas, Texas – 9. elokuuta 1969 Bel Air, Kalifornia) oli yhdysvaltalainen näyttelijä ja malli, joka oli naimisissa elokuvaohjaaja Roman Polańskin kanssa. ”Charles Mansonin perhe” murhasi hänet vain 26-vuotiaana juuri hänen läpimurtonsa kynnyksellä.Vuonna 2019 julkaistussa Quentin Tarantinon elokuvassa Once Upon a Time in Hollywood Tatea näyttelee Margot Robbie.


== Elämä ja ura ==


=== Sharonin lapsuus ja nuoruus ===
Sharon Taten vanhemmat olivat Paul ja Doris Tate. Isä oli Yhdysvaltain armeijan palveluksessa, mistä syystä heidän perheensä joutui muuttamaan usein. Sharonilla oli kaksi sisarta, Debra ja Patti. Patti kuoli rintasyöpään vuonna 2000. 
Sharon voitti jo kuuden kuukauden ikäisenä ensimmäisen kauneuskilpailunsa Miss Tiny Tot of Dallas, Texas. Vuonna 1962 isä Paul sai komennuksen Italiaan, jonne koko perhe muutti mukana. Siellä Sharon kävi myös lukion, Vincenza American High Schoolissa ja olikin opiskelutoveriensa keskuudessa erittäin pidetty. 
Alituisesta muuttamisesta johtuen Sharon oppi tutustumaan uusiin ystäviin nopeasti, ja moniin hän pitikin tiiviisti yhteyttä asuinpaikkojen vaihtumisesta huolimatta. Italiassa Sharon lisäksi tutustui ja loi yhteyksiä henkilöihin, jotka olivat kiinnostuneita hänestä valokuvamallina. Hän esiintyi opiskelukavereidensa kanssa myös avustajana elokuvassa Barabbas ja teki jo tällöin vaikutuksen elokuvan päänäyttelijöihin. Sitä kautta myös kuvausyhtiöt kiinnostuivat hänestä, ja aina kun kuvauksia suunniteltiin, Tateille soitettiin ja Sharon haluttiin mukaan.


=== Paluu Yhdysvaltoihin elokuvatähdeksi ===

Taten perheen muutettua takaisin Yhdysvaltoihin Tate alkoi unelmoida filmitähteydestä ja päätti käyttää mahdollisuutensa. Hän liftasi Hollywoodiin ja otti yhteyttä agenttiin nimeltä Hal Gefsky, jonka hänelle oli jo Italian aikoinaan neuvonut Richard Beymer. Gefsky alkoi välittömästi miettiä, mitä Tatelle keksisi ja miltei heti tämä esiintyikin jo ensimmäisissä mainoksissaan Chevroletille ja Santa Fe Cigarettesille. Samalla hänellä oli myös mallisopimuksia ja hän jakoi ahtaan asunnon näyttelijäystävänsä Sheilah Wellsin ja tämän kahden koiran kanssa. 
Tate oli kuitenkin onnellinen päästessään asettumaan Hollywoodiin ja toteuttamaan haaveensa. Tuottaja Martin Ransohoffiin tutustuttuaan Tatelle annettiin sihteerin rooli sarjassa The Beverly Hillbillies kahdeksi kaudeksi, sekä muita piempiä osia lukuisista muista tv-sarjoista kuten Mr. Ed ja Man from U.N.C.L.E., ja siitä alkoi hänen uransa. Samalla Ransohoff alkoi valmistella ja treenata Tatea yhä isompiin projekteihin ja käytti yli miljoona dollaria tämän uran kehittämiseen. Ransohoffin noste sai nuoren Sharonin tuntemaan joskus levottomuutta ja epävarmuutta isojen roolien paineissa, mutta Ransohoff rauhoitteli ollen varma Taten kyvyistä ja suunnitteli hänelle rooleja, jotka olisivat tälle omiaan.
Elämänsä aikana Sharon Tate ehti esiintyä yhdeksässä elokuvassa, kuten Vampyyrintappajat (The Fearless Vampire Killers), Älä nostata laineita (Don’t Make Waves),  Nukkelaakso (Valley of the Dolls), ja noin 20 tv-ohjelmassa sekä poseerata yli sadalle lehdelle. Tate olikin 1960-luvulla kysytyimpiä valokuvamalleja. Vuonna 1968 hän oli vuoden parhaan tulokkaan Golden Globe -ehdokkaana.


=== Avioliitto Polańskin kanssa ===
Sharon Tate avioitui elokuvaohjaaja Roman Polańskin kanssa Lontoossa tammikuussa 1968. Tätä ennen Tate seurusteli kampaaja Jay Sebringin kanssa, josta myöhemmin tuli myös Polańskin hyvä ystävä. Sebring olikin tuttu vakiovieras Taten ja Polańskin luona, jotka usein järjestivät kutsuja ja juhlia ystävilleen, joihin kuului lukuisia Hollywood-tähtiä, muusikkoja ja näyttelijöitä. 
Polański ja Tate tutustuivat jo aikaisemmin ohjaajan alkaessa järjestää Martin Ransohoffin tuottaman Vampyyrintappajat-elokuvan (1967) kuvauksia. Polański valitsikin yllättäen Taten alun perin Jill St. Johnille kaavailtuun rooliin. Tate oli tällöin vielä suhteellisen kokematon uudessa ammatissaan, mutta ohjaaja oli kärsivällinen ja antoi näyttelijättärelle aina mahdollisuuden parhaaseen ottoon. Joitakin kohtauksia kuvattiin jopa kymmeniä kertoja, kunnes lopputulos tyydytti Polańskia. Elokuvan kuvausten aikana pari tutustui pikkuhiljaa paremmin, he alkoivat tapailla ja lopulta myös rakastuivat toisiinsa.


=== Sharon Taten murha ===
Katso myös: Charles MansonSharon Tate kuoli 26-vuotiaana, kun Charles Mansonin "perhe" tunkeutui heti vuorokauden vaihduttua 9. elokuuta 1969 hänen ja miehensä taloon Los Angelesin Benedict Canyonin Cielo Drive 10050:ssä ja surmasi neljä ihmistä. 
Sharonin lisäksi henkensä menettivät hänen seurassaan olleet hiustaiteilija Jay Sebring, perijätär Abigail Folger ja puolalainen näyttelijä Wojciech Frykowski. Lisäksi Charles "Tex" Watson ampui pihatiellä autoonsa 18-vuotiaan Steven Parentin, joka oli juuri tulossa pihatalossa asuvan talonmies William Garretsonin luota murhaajien saapuessa pihaan. 
Roman Polański oli murhien tapahtumahetkellä työmatkalla Euroopassa. Hän oli pyytänyt ystäviään Frykowskia, Folgeria ja Sebringiä pitämään seuraa raskaana olevalle vaimolleen kunnes itse palaisi kotiin. Kuollessaan Sharon Tate odotti viimeisillään lasta yhdeksännellä kuulla. Poikavauva nimettiin kuoleman jälkeen Paul Richard Polańskiksi ja haudattiin äitinsä sylissä.


=== Murhaoikeudenkäynti ja rangaistukset ===
Susan Atkins, Charles "Tex" Watson ja Patricia Krenwinkel saivat murhista kuolemantuomiot, jotka muunnettiin automaattisesti elinkautisiksi, kun Kalifornian osavaltio luopui väliaikaisesti kuolemanrangaistuksesta. Murhaajien mukana ollut ryhmän jäsen, paniikkiin joutunut Linda Kasabian todisti oikeudessa tovereitaan vastaan ja sai vain lyhyen vankeusrangaistuksen. 
Muut suorittavat edelleen rangaistustaan vankilassa, ja heidän armonanomuksensa on toistuvasti hylätty. Susan Atkins kuoli aivokasvaimeen vuonna 2009. Sharon Taten äiti Doris Tate (1924–1992) ja sisaret Debra ja Patti omistivat elämänsä rikosten uhrien oikeuksien turvaamiseen sekä kampanjoivat Sharonin murhaajien armahtamista vastaan. Lopulta myös Charles Manson vangittiin ja tuomittiin murhien pääsuunnittelijana ja yllyttäjänä elinkautiseen vankeuteen. Mansonilaiset joutuivat vastuuseen myös muista suorittamistaan surmatöistä, kuten kohutuista LaBianca-murhista.


== Filmografia ==

Pahan silmä (Eye of the Devil, 1967)
Älä nostata laineita (Don’t Make Waves, 1967)
Vampyyrintappajat – anteeksi, hampaanne ovat niskassani (The Fearless Vampire Killers tai Dance of the Vampires, 1967)
Nukkelaakso (Valley of the Dolls, 1967)
Rosemaryn painajainen (Rosemary’s Baby , 1968)
The Wrecking Crew (1969)
Kolmastoista tuoli (12+1 tai The 13 Chairs, Una su 13, 1969)


== Lähteet ==


== Aiheesta muualla ==

Sharon Taten viralliset sivut (englanniksi)