revision: 21229079
title: Blue1
url: https://fi.wikipedia.org/wiki/Blue1


---

Blue1 (aik. Air Botnia) oli suomalainen lentoyhtiö. Se lensi ensin itsenäisenä ja myöhemmin SAS:n täysin omistamana tuotantoyhtiönä reittejä Suomen ja Skandinavian välillä. Lokakuussa 2015 SAS tiedotti myyvänsä Blue1 Oy:n koko osakekannan irlantilaiselle CityJetille ja helmikuussa 2016 yrityksen nimeksi vaihtui CityJet Oy. Nykyään yhtiö vastaa CityJetin toiminnoista Helsingin liikenteen solmukohdassa työllistäen noin 40 lentäjää vuonna 2018.


== Historia ==
Yhtiö perustettiin vuonna 1987 nimellä Air Botnia, perustajanaan mm. Finncomm Airlinesin pääomistaja ja toimitusjohtaja Juhani Pakari. Yhtiö aloitti operoinnin vuonna 1988 harjoittaen kotimaan matkustaja- ja rahtiliikennettä mm. Helsingistä Ylivieskaan. Ensimmäiset koneet olivat Embraer Bandeiranteja, myöhemmin kalustona oli BAe Jetstream-koneita.
Tammikuussa 1998 SAS-konserni osti yhtiön. Vuonna 2003 Air Botnia otti uuden nimen Blue1, koska Botnia-nimen samankaltaisuus Bosnia-nimen kanssa aiheutti epäselvyyksiä yhtiön laajentuessa Keski-Euroopan reiteille. Yhtiö sai lokakuussa 2003 kaksi Avro RJ-100 -konetta. Ensimmäinen kone (OH-SAM) saapui 22. lokakuuta ja aloitti liikennöinnin 26. lokakuuta. Toinen kone (OH-SAN) saapui 31. lokakuuta. Pian tämän jälkeen vuonna 2004 yhtiö aloitti Suomen sisäiset lennot halpalentoyhtiökonseptilla Flying Finn -yhtiön mallin mukaan ja liittyi Star Alliance -yhtymään ensimmäisenä alueellisena jäsenenä. Yhtiö liittyi allianssiin lokakuussa 2010 ja erosi marraskuussa 2013.  
Reittivalikoimaa laajennettiin Pohjoismaihin, ja SAS:n omistuksessa Blue1:n keskeiseksi tehtäväksi tuli toimia syöttöliikenneyhtiönä SAS:lle. Samalla Suomen sisäistä liikennettä laajennettiin, ja myöhemmin ryhdyttiin liikennöimään myös Keski- ja Etelä-Euroopan useisiin suuriin kaupunkeihin sekä kesäkaudella myös Etelä-Euroopan turistikohteisiin.
Blue1 siirtyi yhden konetyypin laivueeseen. Vanhojen Avro RJ85- sekä McDonnell Douglas MD-90 -koneiden tilalle hankittiin leasing-sopimuksella vuokrattuja 115-paikkaisia Boeing 717-koneita. Alun perin ne piti muokata 120-paikkaisiksi, mutta tätä ei tehty. Blue1 tavoitteli uusilla koneilla entistä enemmän liikematkustajia ja avasi uusia reittejä muun muassa Helsingistä Müncheniin ja Amsterdamiin ja Lappeenrannasta Kööpenhaminaan.  Reitit kuitenkin lopetettiin vuonna 2011. Blue1 ilmoitti keskittyvän Pohjoismaiden välisiin reitteihin.1. marraskuuta 2012 alkaen Blue1 alkoi toimia tuotantoyhtiönä SAS:lle. Tämä tarkoittaa sitä, että Blue1:n lentojen markkinointi siirtyi SAS:lle, ja samalla lennonnumeroihin vaihtui Blue1:n tunnuksen KF tilalle SAS:n tunnus, SK. Samalla verkkosivusto Blue1.fi korvattiin sivustolla www.sas.fi.
Säännöllinen liikennöinti Suomessa lopetettiin, viimeisenä Helsinki–Vaasa-reitti 18.8.2013. Blue1 lensi kuitenkin Helsingistä talvikaudella Kittilään ja Kuusamoon.
Blue1 on jonkin verran poikennut aiemmin ilmoitetusta Pohjoismaihin keskittymisestä. Se lensi muun muassa Helsingistä Nizzaan ympäri vuoden, tosin harvakseltaan. Toisaalta vuonna 2014 luovuttiin Pohjoismaiden ulkopuolisista reiteistä kokonaan. Yrityksen toiminta supistui viimeisinä vuosina voimakkaasti, ja siitä on tiedotettu hyvin suppeasti. Yhtiö ilmoitti 17.6.2014 aloittavansa YT-neuvottelut, joiden tarkoitus oli vähentää jopa puolet henkilöstöstä, eli noin 160 työntekijää, koska koneiden määrä vähennettiin 9:stä 5:een.
Lokakuussa 2015 SAS ilmoitti myyvänsä Blue1:n irlantilaiselle CityJetille. Yrityskauppa liittyi järjestelyyn, jossa SAS vuokrasi CityJetiltä kahdeksan uutta kanadalaista Bombardier CRJ900-lentokonetta. Samalla SAS luovutti Blue1 Oy:n osakkeet CityJetille.


== Laivasto ==
Poistuvat 717:t oli tarkoitus korvata emoyhtiö SAS:n laivastosta siirrettävillä Boeing 737-600 -koneilla, jotka olisivat kuitenkin olleet SAS:n väreissä. Myöhemmin SAS kuitenkin ilmoitti, ettei näin tapahdu, vaan se pohtii vaihtoehtoisia suunnitelmia.


== Reittikohteet ==
Blue1 lensi reittilentoja pääasiassa Helsinki-Vantaan ja Tukholman Arlandan lentoasemilta. Yhtiö lensi myös vaihteleviin sesonkikohteisiin, kesällä etenkin Välimeren maihin ja talvella Pohjois-Suomen hiihtokeskuksiin.


=== Viimeiset kohteet joihin Blue1 lensi omalla laivastollaan ===
 Helsingistä
 Britannia
Edinburgh (Edinburghin lentoasema)
 Italia
Bologna (Bolognan lentoasema)
 Kreikka
Ateena (Ateenan kansainvälinen lentoasema)
 Kroatia
Dubrovnik  (Dubrovnikin lentoasema)
Pula(Pulan lentoasema)
Split (Splitin lentoasema)
 Sveitsi
Zürich  (Zürichin lentoasema)
 Suomi
Kittilä (Kittilän lentoasema)
Kuusamo (Kuusamon lentoasema)
 Norja
Oslo (Gardermoenin lentoasema)
 Ranska
Pariisi (Charles de Gaullen lentoasema)
Nizza (Côte d’Azurin kansainvälinen lentoasema)
Marseille (Provencen lentoasema)
 Ruotsi
Tukholma (Arlandan lentoasema)
 Tanska
Kööpenhamina (Kastrupin lentoasema)
 Tukholmasta
 Suomi
Helsinki (Helsinki-Vantaan lentoasema)
Tampere (Tampere-Pirkkalan lentoasema)
Turku (Turun lentoasema)
Vaasa (Vaasan lentoasema)
 Ruotsi
Kalmar (Kalmarin lentoasema)
 Kööpenhaminasta
 Suomi
Helsinki (Helsinki-Vantaan lentoasema)
Turku (Turun lentoasema)
Vaasa (Vaasan lentoasema)


== Lähteet ==


== Aiheesta muualla ==
 Kuvia tai muita tiedostoja aiheesta Blue1 Wikimedia Commonsissa