revision: 20838411
title: Glass
url: https://fi.wikipedia.org/wiki/Glass


---

Glass on vuonna 2019 ensi-iltansa saanut yhdysvaltalainen psykologinen jännityselokuva, jonka on ohjannut M. Night Shyamalan. Se on jatko-osa elokuville Unbreakable – särkymätön (2000) ja Split (2016), joiden päähenkilöt David Dunn ja Kevin Wendell Crumb kohtaavat ja synnyttävät konfliktin. Elokuvan pääosissa esiintyvät Bruce Willis, James McAvoy, Samuel L. Jackson ja Sarah Paulson. Spencer Treat Clark ja Charlayne Woodard uusivat Unbreakable-elokuvasta tutut roolinsa Davidin poikana ja Elijahin äitinä, ja Split-elokuvan pääosassa oleva Anya Taylor-Joy tekee paluun Caseynä, Kevinin vankina olleena naisena. 


== Juoni ==
David Dunn tekee yhteistyötä poikansa Josephin kanssa torjuakseen rikoksia, ja hänet tunnetaan salaperäisena sankarina nimeltään ”Vartija”. Kolme viikkoa Split-elokuvan tapahtumien jälkeen David kohtaa jäljittämänsä Kevin Wendell Crumbin ja seuraa tätä rakennukseen, johon Kevin on vanginnut neljä nuorta naista. David pelastaa vangitut tytöt ja kamppailee Kevinin pahimman persoonan ”Pedon” kanssa, kunnes poliisit kukistavat heidät molemmat ja vangitsevat psykiatriseen laitokseen. Laitoksessa David kohtaa vanhan tuttavansa Elijah Pricen, joka on ollut vangittuna 19 vuotta eli siitä saakka kun David ilmiantoi tämän viranomaisille. Laitosta johtava tohtori Ellie Staple yrittää vakuuttaa sekä Davidin, Kevinin että Elijahin siitä, että nämä ovat tavallisia ihmisiä, joiden yliluonnolliset kykynsä ovat pelkkää kuvitelmaa. 
Elijah paljastaa Kevinille suunnitelmansa, jossa nämä pakenevat laitoksesta ja paljastavat maailmalle, että supersankareita on olemassa – hän aikoo viedä Kevinin kaupungin keskustaan ja synnyttää näkyvän taistelun Pedon ja Vartijan välillä. Hän uhkaa vapauttavansa kaupunkiin myrkkyä, joka tappaisi satoja ihmisiä, ellei David ryhdy taistoon Petoa vastaan. David pakenee huoneestaan, ja kamppailu alkaa jo laitoksen pihalla. Samaan aikaan Joseph, Elijahin äiti ja Kevinin vankina ollut Casey saapuvat paikalle tarkoituksenaan vakuuttaa Staple siitä, että vangituilla miehillä todella on kykyjä. 
Joseph keskeyttää tasaväkiseksi käyneen taistelun paljastamalla Pedolle, että Elijah on syyllinen junaonnettomuuteen, jossa Kevinin isä kuoli. Onnettomuuden jälkeen Kevinin äiti alkoi sortaa poikaansa, minkä johdosta tämän mieli synnytti erilaisia persoonia suojellakseen Keviniä. Tämä hyökkää Elijahin kimppuun, joka haavoittuu kuolettavasti. Elijah ehti kuitenkin paljastaa Pedolle, että Davidin suurin heikkous on vesi. Hän heittää Davidin vesisäiliöön, mikä heikentää tämän voimat. Peto aikoo paeta, mutta läheiseksi kokemansa Caseyn läsnäolo saa hänet vaihtamaan persoonaansa Keviniksi. Tohtori Staplen kutsumat erikoisjoukot käyttävät tilaisuutta hyväkseen ja ampuvat Keviniä kuolettavasti. 
Staple paljastaa veden heikentämälle Davidille kuuluvansa järjestöön, jonka tarkoitus on piilottaa maailmalta totuus supersankareista, jotta ihmiset voisivat elää rauhassa. Hän toteaa, että jos David olisi myöntänyt olevansa tavallinen, hän olisi antanut tämän elää. Staplen käskystä erikoisjoukot hukuttavat Davidin. Staple selittää kuolemaisillaan olevalle Elijahille, että hänen järjestönsä on vuosituhansien ajan surmannut yliluonnollisia kykyjä omaavia ihmisiä, jotta ihmiskunta ei jakautuisi ”jumaliin ja ihmisiin”. Tohtori yrittää tuhota todisteet tapahtuneesta hävittämällä laitoksen valvontakameranauhat, mutta hänen tietämättään Elijah oli ennen kamppailua hakkeroinut kamerat ja alkanut lähettää taistelusta livekuvaa yksityiseen verkkoon. Joseph, Casey ja Elijahin äiti pääsevät käsiksi tallenteeseen ja päättävät julkaista sen maailmanlaajuisesti.


== Rooleissa ==


== Tuotanto ==
Elokuvan kuvaukset alkoivat 2. lokakuuta 2017 Philadelphiassa. Joulukuussa ohjaaja M. Night Shyamalan ilmoitti kuvausten päättyneen, mutta joitakin kohtauksia kuvattiin vielä helmikuussa. Elokuvan alkuperäinen käsikirjoitus oli 150 sivua pitkä, ja ensimmäinen leikkaus elokuvasta kesti 3 tuntia 20 minuuttia.


== Vastaanotto ==
Glass sai keskinkertaisen vastaanoton. Elokuvalla on Rotten Tomatoesissa 346 arvostelun perusteella arvosana 5.13/10. Sivuston kriitikkoarvio on 37-prosenttinen ”mätä”-luokitus, kun taas yleisöarvosana on 72 %. Tiivistelmässä todetaan, että elokuva osoittaa M. Night Shyamalanin taidot rakentaa maailmaa, joka on täynnä käänteitä, mutta ohjaajan pitkään kehittyneen trilogian päätösosana elokuva koetaan pettymyksenä.
Wiredin Angela Watercutter kuvaili, että vaikka elokuvassa on kerronnallisia ongelmia ja se vääntää monet asiat rautalangasta, Unbreakable, Split ja Glass muodostavat silti hyvin harvinaisen supersankaritrilogian, jossa käsitys sankareista rakennetaan uudelleen.Kerronnan ongelmat huomioi myös Film-O-Holicin Sampo Bergman, joka sanoi, etteivät ”ohjaajan maneerimaiset lopputwistit istu luontevasti rytmittömän kokonaisuuden rakenteisiin”. Episodin Jesse Raatikainen kuvaili Shyamalanin käsikirjoitusta ”teennäiseksi, paikoin jopa imeläksi” ja totesi, että se sortuu helppoihin ja itsestäänselviin ratkaisuihin. Me Naiset -lehden Niko Ikosen mukaan Glass ”tuntuu jopa nälvivän supersankareille, tehden täten itsestään naurunalaisen”.The New York Timesin Jason Baile kritisoi Split-elokuvasta tutun Casey Cooke -hahmon roolia elokuvassa: ”On vaivaannuttavaa, että hänestä on tehty sympaattinen tuki miehelle, joka melkein söi hänet [edellisessä elokuvassa].” Hän myös kummasteli elokuvan loppuratkaisua, jossa oletetaan maailmanlaajuisen ihmiskäsityksen muuttuvan valvontakameravideolla, ”joka näyttää manipuloidulta ja jollaisia näkee Facebook-syötteessä päivittäin”.


== Lähteet ==