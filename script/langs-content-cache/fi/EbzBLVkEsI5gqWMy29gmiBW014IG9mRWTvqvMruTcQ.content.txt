revision: 19547030
title: Aarre Klinga
url: https://fi.wikipedia.org/wiki/Aarre_Klinga


---

Aarre Klinga (28. maaliskuuta 1930 Helsinki – 26. huhtikuuta 1987 Helsinki) oli suomalainen jalkapalloilija, jääkiekkoilija ja käsipalloilija.
Jalkapalloa maalivahtina pelannut Klinga edusti urallaan Kiffeniä 1946–1957 ja 1963–1964 sekä Valkeakosken Hakaa 1958–1962. Klinga siirtyi Kiffeniin Helsingin Jalkapalloklubin B-junioreista. Hän nousi avauskokoonpanon pelaajaksi 1951 ja oli Kiffenin kapteeni sen voittaessa Suomen mestaruuden 1955. Kiffenin pudottua mestaruussarjasta Klinga siirtyi Hakaan, jossa hän voitti mestaruuden 1960 ja 1962 sekä Suomen Cupin Hakassa 1959 ja 1960. Kaikkiaan Klinga pelasi 16 kauden aikana 244 pääsarjatason ottelua. Klinga pelasi maajoukkueessa vuosina 1953–1959 yhteensä 10 maaottelua. Pelaajauran jälkeen Klinga toimi lyhyen ajan myös valmentajana Kiffenissä.Käsipallossa Klinga pääsi Kiffenin edustusjoukkueeseen 17-vuotiaana. Hän edusti Kiffeniä vuosina 1947–1953, 1958–1960 ja 1963–1965. Klinga pelasi urallaan myös Ilveksessä, Karhun Pojissa, UK-51:ssä, HJK:ssa ja Katajanokan Haukoissa. Klinga voitti viisi sisäpelin ja kaksi ulkopelin Suomen mestaruutta. Hän oli myös neljästi SM-sarjan paras maalintekijä ja teki urallaan yli 1 500 maalia. Klinga edusti Suomea 10 A-maaottelussa.Klinga pelasi myös jääkiekkoa hyökkääjänä. Hän edusti SM-sarjassa KIF:ia 1946–1953 ja Töölön Vesaa 1957–1958. Klinga oli kaudella 1952–1953 SM-sarjan paras maalintekijä.Aarre Klinga oli koripalloilija Kari-Pekka Klingan isä.


== Lähteet ==