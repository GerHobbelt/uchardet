revision: 21063741
title: Richard Serra
url: https://fi.wikipedia.org/wiki/Richard_Serra


---

Richard Serra (s. 2. marraskuuta 1939) on yhdysvaltalainen kuvanveistäjä ja videotaiteilija, tyyliltään minimalisti. Hänet tunnetaan erityisesti kookkaista metallilevyistä rakentuvista asetelmista.
Serra syntyi San Franciscossa Kaliforniassa. Hänen äitinsä oli espanjalainen ja isä Venäjän juutalaisia. Richard on perheen kolmesta pojasta keskimmäinen. Hän opiskeli englanninkielistä kirjallisuutta Kalifornian yliopistossa Berkeleyssä sekä Santa Barbarassa ja myöhemmin kuvataidetta Yalen yliopistossa vuosina 1961–1964.
Serra asui ja matkaili Etelä-Euroopassa ja Pohjois-Afrikassa vuosina 1964-1965. Ensimmäisen yksityisnäyttelynsä hän piti Roomassa Galleria La Salitassa 1966.  Vuoden 1970 vaiheilla Serran taiteellinen tuotanto siirtyi ulkotiloihin. Hänestä tuli suurimittakaavaisen, paikkasidonnaisen veistotaiteen uranuurtaja.  Serran teokset haastavat katsojan pohtimaan oman kehonsa suhdetta sisätilaan ja maisemaan. Teokset kannustavat liikkumaan niiden sisällä ja ympärillä. Serran ensimmäinen lyhytelokuva valmistui 1968. Hän jatkoi videotaidekokeiluitaan 1970-luvulla. Serra on kuulunut Yhdysvaltain taiteiden ja kirjallisuuden akatemiaan vuodesta 1995. Hänellä on tunnettu lakimiesveli Tony. Serra avioitui nykyisen vaimonsa Clara Weyergrafin kanssa 1981. Nykyään Serra asuu ja työskentelee New Yorkin Tribecassa sekä Nova Scotiassa Kanadan itärannikolla.


== Serra Suomessa ==
Richard Serra osallistui teoksellaan Ars 83 -näyttelyyn Helsingissä. Hänen kolme teostaan oli esillä galleria Forum Boxin avajaisnäyttelyssä Helsingissä vuonna 1999 yhdessä Anthony Caron teosten kanssa. Näyttely järjestettiin yhteistyössä Kiasman kanssa. Valtion taidemuseon kokoelmissa on kymmenen Serran teosta vuosilta 1973-1997, joista viisi on veistoksia, kolme multimediateosta ja muut piirustuksia ja grafiikkaa.


== Teoksia ==
Tilted Arc
Torqued Ellipses
Fulcrum
Charlie Brown
The Matter of Time
Viewpoint


== Lähteet ==


== Aiheesta muualla ==
Richard Serran teokset Kiasman kokoelmissa