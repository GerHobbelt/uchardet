revision: 21251821
title: "Isosuon j\xE4teasema"
url: https://fi.wikipedia.org/wiki/Isosuon_j%C3%A4teasema


---

Isosuon jäteasema (ennen Isosuon kaatopaikka) on Naantalin, Raision ja Maskun kuntien raja-alueella sijaitseva entinen kaatopaikka ja nykyinen jäteasema. Vuonna 1984 perustetun alueen kokonaispinta-ala on 60 hehtaaria ja sen omistaa Turun Seudun Jätehuolto. Isosuolla vastaanotetaan lajiteltua hyötyjätettä, energiajätettä, tavanomaisia kaatopaikkajätteitä, sähkö- ja elektroniikkalaiteromuja, kyllästettyä puuta ja kotitalouksien ongelmajätteitä.Elokuussa 2002 otettiin Isosuolla käyttöön Suomen modernein kaatopaikkakaasua käsittelevä biokaasupumppaamo. Se kerää metaanin jätekasojen sisältä ja polttaa sen soihtupolttimessa. Kaasua ei hyödynnetä, mutta se riittäisi noin 400 omakotitalon ympärivuotiseen lämmitykseen. Hankkeen investointi oli noin 400 000 euroa. Vuonna 2003 kaasua kerättiin yhteensä noin 1,3 milj m³ ja vuonna 2004 se keräsi arviolta 65 % jäteasemalta muodostuvasta metaanista.


== Maantiede ==
Isosuon jäteasema sijaitsee noin neljä kilometriä Raision keskustasta luoteeseen. Isosuon länsipuolella on Fortum Oy:n tuhkankaatopaikka (Härkäsuon kaatopaikka), eteläpuolella Naantalin kaupungin puhtaiden ylijäämämassojen läjitysalue (maankaatopaikka) ja koillispuolella Maskun kunnan teollisuusalue. Lähimmät asutut kiinteistöt sijaitsevat 800 metrin päässä jäteasemalta. Isosuota ympäröivät alueet ovat pääasiassa maa- ja metsätalouskäytössä. Jäteaseman ympäristössä on suuria korkeuseroja, ja se sijaitsee kallioalueen painanteessa, eikä näy laajalle alueelle. Isosuon kaatopaikan ja Fortumin Härkäsuon läjitysalueen luontaiset valumavedet ohjataan Orjanojaan josta ne edelleen kulkeutuvat Vaarjokeen.


== Lähteet ==