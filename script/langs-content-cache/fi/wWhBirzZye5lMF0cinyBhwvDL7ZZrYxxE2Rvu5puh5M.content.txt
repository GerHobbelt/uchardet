revision: 20935324
title: Red Steel
url: https://fi.wikipedia.org/wiki/Red_Steel


---

Red Steel on Ubisoft Parisin kehittämä ja Ubisoftin julkaisema ensimmäisen persoonan ammuntapeli. Peli julkaistiin 
Wiille vuonna 2006. Red Steel paljastettiin ensi kerran toukokuun 2006 Game Informer -pelilehden numerossa, ja se oli ensimmäinen Wii-peli, josta nähtiin kuvakaappauksia ja samalla myös ensimmäinen peli, joka antoi yleisölle tietoa Wiin kyvyistä. Peli julkaistiin Wiin julkaisun myötä. Pelille on julkaistu jatko-osa Red Steel 2.


== Pelaaminen ==
Peli hyödyntää Wiin innovatiivisen liikkeentunnistavan ohjaimen lisäksi sen lisäosaa ”nunchuckia”. Muun muassa aseita ja katanaa kontrolloidaan ohjaimella, lataus hoidetaan nunchuckia ravistamalla ja käsikranaattien heitto onnistuu tekemällä heittoliike nunchukilla. Pelin vihollisten tekoäly on kehittynyttä, sillä pelaaja voi pakottaa ne antautumaan sen sijaan että tappaisi ne. Esimerkiksi katanan voi pysäyttää ennen kuolettavaa iskua ja vihollisilta ampua aseet käsistä pois. Väkivaltaisempi lähestymistapa on mahdollinen, mutta siitä on vähemmän hyötyä; antautunut vihollinen voi antaa uusia aseita tai neuvoa uusia reittejä. Pelin ominaisuuksiin kuuluu myös ajan hidastaminen, jolloin pelaaja voi valita aseellaan vihollisista parhaat ampumiskohdat. Pelissä on mukana myös moninpeli.


=== Graafinen ilme ===
Game Informer -lehti julkaisi ensimmäiset kuvankaappaukset Red Steelistä. Kuvat levisivät nopeasti blogien ja fanisivustojen kautta. Ubisoft Paris väitti, että kyseiset kuvankaappaukset olisivat suoraan pelatessa napattuja. E3-messuilla 2006 kyseinen väite sai vahvistusta ylimäärin, sillä graafista ilmettä oltiin ehditty parantaa.
Ubisoft paljasti australialaisen Hyper-lehden haastattelussa, että peli pyörii muokatulla Unreal Engine 2.5 -pelimoottorilla. Ubisoftin tiimi oli työskennellyt aiemmin kyseisen pelimoottorin parissa, joten he tiesivät sen heikkoudet ja vahvuudet. Pelin graafisella ilmeellä haetaan ennemmin taiteellista, kuin fotorealistista tyyliä. Myöhemmin Nintendon virallinen Europe-lehti kertoi, että pelaajat voisivat odottaa vielä hienompaa grafiikkaa, kuin Nintendo GameCuben Resident Evil 4:ssä.


== Vastaanotto ==
Koska Red Steel oli ensimmäinen kolmannen osapuolen Wii-peli, josta julkistettiin kuvankaappauksia, sai se aikaan suuren jännityksen Nintendo-pelaajien keskuudessa. Suuresta julkisuudesta huolimatta Red Steel sai aikaan varsin negatiivisen vastaanoton. Monet kriitikot valittivat, että ohjaustuntuma oli liian epätarkka, eivätkä miekkailukohtauksissa käytetyt liikkeet vastanneet television ruudulla niitä, mitä pelaaja oli toteuttanut huitoessaan Wii Remotea. Ubisoft kertoi myöhemmin, että he olivat saaneet Wii Remoten kehitystyökalut liian myöhään, eivätkä siitä syystä saaneet pelin ohjausta sellaiseksi, millaiseksi he olivat sen alun perin kaavailleet. 
Kriittinen vastaanotto oli loppujen lopuksi varsin ristiriitainen. Game Rankingsin laskema keskiarvo pelille on 66 %.


== Aiheesta muualla ==
Virallinen Red Steel -sivusto (englanniksi)
IGN-sivuston esittelyosio (Arkistoitu – Internet Archive) (englanniksi)