revision: 21135198
title: Katsuyama
url: https://fi.wikipedia.org/wiki/Katsuyama


---

Katsuyama (jap. 勝山市, Katsuyama-shi) on Japanin kaupunki Honshūn saarella Chūbun tai Hokurikun alueella Fukuin prefektuurissa. Se sijaitsee sisämaassa prefektuurin koillisosassa Kuzuryūjoen varrella. Kaupunki on rakentunut Ōnon altaan pohjoisreunalle ja sitä ympäröivät Ryōhakuvuoret. Pohjoisessa kaupunki rajautuu Ishikawan prefektuuriin. Katsuyamassa on 22 713 asukasta (kesäkuussa 2020) ja sen pinta-ala on 253,88 neliökilometriä.Katsuyama alkoi kehittyä linnanaluskaupunkina 1500-luvun lopulla. Edo-kaudella vuodesta 1691 lähtien se oli Katsuyaman daimiokunnan pääkaupunki Ogasawara-klaanin hallinnassa. Nykyisen kaupungin kaakkoisosassa sijaitseva Heisenji Hakusan-jinja on kuitenkin perustettu jo Nara-kaudella: se on historiallisesti merkittävä Hakuvuoren palvonnan keskus, joka joutui Ikkō-ikki-liikkeen tuhoamaksi vuonna 1574. Meiji-kaudella kaupunkiin syntyi tekstiiliteollisuutta, joka on nykyisinkin merkittävä elinkeino. Kaupunkioikeudet Katsuyama sai vuonna 1954, kun Katsuyaman maaseutukaupunkiin liitettiin kahdeksan kyläkuntaa.Katsuyaman rakennettuun kulttuuriperintöön kuuluu Heisenji Hakusan-jinjan pyhäkön jäljellä oleva osa puutarhoineen. Katsuyamasta on löydetty eniten dinosaurusten fossiileita Japanissa, ja kaupungissa toimiikin Fukuin prefektuurin dinosaurusmuseo. Kaupunki tunnetaan myös Katsuyama sagichō -festivaalistaan, joka järjestetään joka helmikuu. Matkailijoita kaupunkiin tuovat myös laskettelukeskukset. Osa kaupungin alueesta kuuluu Hakuvuoren kansallispuistoon. Katsuyamaa palvelee Echizen-rautateiden Katsuyama-Eiheiji-linja.


== Kuvia ==

		
		
		


== Lähteet ==


== Aiheesta muualla ==
 Kuvia tai muita tiedostoja aiheesta Katsuyama Wikimedia CommonsissaKaupungin internetsivut (japaniksi)