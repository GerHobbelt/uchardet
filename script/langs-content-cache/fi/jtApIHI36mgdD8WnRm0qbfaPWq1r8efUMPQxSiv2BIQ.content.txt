revision: 20997261
title: "Maria Letonm\xE4ki"
url: https://fi.wikipedia.org/wiki/Maria_Letonm%C3%A4ki


---

Maria Alina Letonmäki (o.s. Kurkela, 2. marraskuuta 1882 Keuruu – 15. marraskuuta 1937 Petroskoi) oli suomalainen poliitikko, joka toimi SDP:n kansanedustajana vuonna 1917. Sisällissodan jälkeen hän pakeni puolisonsa Lauri Letonmäen kanssa Neuvosto-Venäjälle ja joutui myöhemmin teloitetuksi Stalinin vainojen aikana.


== Elämä ==
Keuruun Haapamäellä syntyneen Maria Letonmäen vanhemmat olivat torppari Manu Kurkela (s. 1853) ja Maria Matilda Mähönen (s. 1853). Hän oli Haapamäen työväenyhdistyksen jäsen 1900-luvun alkuvuosista lähtien ja toimi muun muassa sen naisosaston puheenjohtajana. Letonmäki työskenteli myös sosialidemokraattisen puolueen Vaasan läänin itäisen vaalipiirin kiertävänä puhujana Keski-Suomessa. Vuonna 1910 hän avioitui Kansan Lehden toimittajana Tampereella työskennelleen Lauri Letonmäen kanssa.Letonmäki valittiin eduskuntaan vuoden 1916 vaaleissa Vaasan läänin itäisestä vaalipiiristä. Eduskunta kokoontui vasta huhtikuussa 1917, ja sen hajottamisen jälkeen lokakuussa 1917 pidetyissä vaaleissa Letonmäki jäi varasijalle.Sisällissodan aikana Letonmäki toimi punaisten siviilihallinnossa. Sodan loppuvaiheessa hän pakeni miehensä kanssa Neuvosto-Venäjälle, jossa hän toimi Pietarissa SKP:n keskuskomitean huoltoryhmässä vuoteen 1923 saakka. Muutettuaan vuonna 1924 Petroskoihin Letonmäki työskenteli muun muassa lastentarhanopettajana. Hän sai myös Neuvostoliiton kansalaisuuden ja oli NKP:n jäsen.Puolisonsa vuonna 1935 tekemän itsemurhan jälkeen Letonmäki jäi eläkkeelle. Elokuussa 1937 hänet vangittiin syytettynä vastavallankumouksellisesta kansalliskiihkoisesta toiminnasta ja tuomittiin kuolemaan. Letonmäki ammuttiin Petroskoin lähellä 15. marraskuuta 1937. Hänet rehabilitoitiin vuonna 1956.


== Perhe ==
Maria ja Lauri Letonmäellä oli vuosina 1911 ja 1915 syntyneet tyttäret.


== Lähteet ==