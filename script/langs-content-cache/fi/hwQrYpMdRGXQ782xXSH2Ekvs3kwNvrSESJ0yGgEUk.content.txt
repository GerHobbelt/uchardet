revision: 21615844
title: "Kristiina M\xE4kel\xE4"
url: https://fi.wikipedia.org/wiki/Kristiina_M%C3%A4kel%C3%A4


---

Meri Kristiina Mäkelä (s. 20. marraskuuta 1992 Orimattila) on suomalainen kolmiloikkaaja ja EM-mitalisti. Hän edustaa Orimattilan Jymyä. Häntä valmentaa Tuomas Sallinen. Aiemmin Mäkelää ovat valmentaneet Markku Leppänen, Jarkko Kumpulainen ja Suren Ghazaryan.Mäkelä on naisten kolmiloikan ulko- ja sisäratojen Suomen ennätyksen haltija ja moninkertainen arvokisakävijä. Vuoden 2016 sisäratojen MM-kilpailuissa hän sijoittui kuudenneksi ja voitti vuoden 2022 EM-kisoissa hopeaa.


== Ura ==
Bressanonen alle 18-vuotiaiden MM-kilpailuissa 2009 Mäkelä oli kuudes tuloksella 13,03. Euroopan nuorten olympiafestivaaleilla Tampereella 2009 hän saavutti hopeaa ennätyksellään 13,14, joka sivusi myös Teija Hannilan aiempaa ikäluokan Suomen ennätystä vuodelta 1997. Aikuisten maaottelussa Mäkelä kilpaili ensimmäisen kerran Göteborgissa 2009 voittaen Suomi–Ruotsi-maaottelun kolmiloikkakilpailun tuloksella 13,23. Monctonin alle 20-vuotiaiden MM-kilpailuissa 2010 hän oli seitsemäs ennätyksellään 13,26.Kesäkuun alussa 2011 Mäkelä hyppäsi Lappeenrannassa ennätyksekseen 13,64 metriä. Tulos oli 19-vuotiaiden Pohjoismaiden ennätys ja paransi Elina Torron aiempaa 19-vuotiaiden Suomen ennätystä 16 senttimetriä. Tallinnan alle 20-vuotiaiden EM-kilpailuissa 2011 Mäkelä sai hopeaa ennätyksellään ja 19-vuotiaiden Suomen ennätyksellä 13,67. Samoissa kisoissa Mäkelä kilpaili myös pituushypyssä, jossa jäi kymmenenneksi tuloksella 575 cm.  Helsingin EM-kilpailuissa 2012 hän jäi karsinnassa ilman tulosta.Sisäratojen EM-kisoissa Prahassa 2015 Mäkelä sijoittui kahdeksanneksi. Maaliskuussa 2015 hän varmisti paikkansa Pekingin MM-kisoihin. MM-kisoissa Mäkelä hyppäsi 13,83 ja oli karsinnan 13:s häviten senttimetrin viimeisenä loppukilpailuun selviytyneelle. Marraskuussa 2015 Mäkelä valittiin Amsterdamin EM-kisoihin 2016. Maaliskuussa 2016 Mäkelä osallistui Portlandissa sisäratojen MM-kilpailuihin, missä hän sijoittui kuudenneksi tuloksella 14,07. Mäkelä jäi pronssista vain kahdeksan senttimetriä, ja hänen sijoituksensa oli suomalaisurheilijoiden paras sisäratojen MM-kilpailuissa 13 vuoteen (Arsi Harju miesten kuulantyönnön neljäs 2003). Mäkelä valittiin maaliskuussa Rio de Janeiron kesäolympialaisiin 2016.Amsterdamin EM-kilpailuissa 2016 Mäkelä oli yhdeksäs tuloksella 13,95. Riossa hän loikkasi olympialaisten kolmiloikkakarsinnassa kolmannella eli viimeisellä yrityksellään uuden ennätyksensä 14,24 metriä ja eteni ensimmäisenä suomalaisena kolmiloikkaajana 40 vuoteen olympiafinaaliin, jossa sijoittui 12:nneksi tuloksella 13,95 metriä. Sisäratojen EM-kisoissa Belgradissa 2017 hän hyppäsi karsinnassa kauden parhaansa 14,18 m. Loppukilpailussa hän oli kahdeksas tuloksella 13,73. Lontoon MM-kilpailuissa 2017 hän hyppäsi karsinnassa ulkoratakauden parhaansa 13,92, muttei selviytynyt loppukilpailuun. Birminghamin MM-hallikilpailuissa 2018 Mäkelä oli karsinnan 16:s tuloksella 13,73 m.Mäkelä ylitti vuoden 2018 EM-kisarajan 13,90 m 27. kesäkuuta 2018 hyppäämällä Orimattilassa 13,95 m. Elokuussa 2018 pidetyissä EM-kisoissa hän hyppäsi karsinnassa 14,24 m. Loppukilpailussa Mäkelä sijoittui yhdeksänneksi tuloksella 14,01 m. Hän hyppäsi sisäratojen Suomen ennätyksen 14,38 Madridissa 8. helmikuuta 2019. Glasgow'n sisäratojen EM-kilpailuissa hän sijoittui kuudenneksi tuloksella 14,29 m.

Dohan MM-kilpailuissa 2019 Mäkelä hyppäsi karsintakilpailun kuudenneksi parhaan tuloksen 14,26 m. Loppukilpailussa hän oli 12:s tuloksella 13,99 m. Toruńin EM-hallikilpailuissa 2021 hän sijoittui kuudenneksi tuloksella 14,23 m. Tokion olympialaisissa hän oli yhdestoista tuloksella 14,17 m. Belgradin sisäratojen MM-kilpailuissa 2022 hän sijoittui yhdeksänneksi tuloksella 14,14 m. Eugenen MM-kilpailuissa 2022 Mäkelä hyppäsi karsinnassa ennätyksensä 14,48 m mutta jäi loppukilpailussa tulokseen 14,18 m ja sijoittui yhdeksänneksi. Münchenin EM-kilpailuissa 2022 hän voitti hopeaa Suomen ennätyksellä 14,64 m.


=== SM-kilpailut ===

Kalevan kisoissa Mäkelä on voittanut SM-kultaa vuosina 2009, 2011, 2015, 2016, 2017, 2018, 2019, 2020, 2021 ja 2022 sekä hopeaa vuosina 2010, 2012 ja 2014. Sisäratojen SM-kilpailuissa hän on voittanut kultaa vuosina 2012, 2015, 2016, 2017 ja 2018, hopeaa vuosina 2011 ja 2022 ja pronssia vuonna 2013. Pituushypyssä Mäkelä on voittanut SM-halleissa kultaa vuonna 2017 ja vuonna 2015. Kaudella 2013 hän kärsi loukkaantumisista.


=== Ennätykset ===
Mäkelän hallussa oleva sisäratojen suomenennätys on Madridissa helmikuussa 2019 hypätty 14,38 m. Ulkoradoilla Mäkelän ennätys on Münchenin EM-kilpailuissa hypätty 14,64 m, joka on myös suomenennätys.Pituushypyssä hänen ulkoratojen ennätyksensä on Orimattilassa syyskuussa 2016 hypätty 608 cm ja sisäradoilla Jyväskylän SM-hallikisoissa 2017 hypätty 619 cm. Korkeushypyssä Mäkelän ennätys on Raisiossa elokuussa 2008 hypätty 171 cm.Kolmiloikan sisäratojen Suomen ennätyksen lisäksi Mäkelällä on hallussaan 19-vuotiaiden Suomen ennätykset sekä sisäradoilla että ulkoradoilla.


== Yksityiselämä ==
Mäkelä on opiskellut kotieläintiedettä ja valmistunut maataloustieteiden kandidaatiksi Helsingin yliopistosta keväällä 2021.


== Lähteet ==


== Aiheesta muualla ==

Kristiina Mäkelä Kansainvälinen yleisurheiluliitto.    (englanniksi)