revision: 21600711
title: 'Joulukalenteri: Porokuiskaajan arvoitus'
url: https://fi.wikipedia.org/wiki/Joulukalenteri:_Porokuiskaajan_arvoitus


---

Joulukalenteri: Porokuiskaajan arvoitus on suomalainen tv-joulukalenteri, jonka on luonut muun muassa Ella ja kaverit -kirjoistaan tuttu kirjailija Timo Parvela. Joulukalenteri alkoi Yle TV2 -kanavalla joulukuun ensimmäisenä päivänä 2014 ja päättyi jouluaattona 2014. Se kruunasi Ylen lastenohjelmien 50-vuotisjuhlavuoden. Porokuiskaajan arvoitus on Ylen kaikkien aikojen katsotuin Joulukalenteri ja 6 vuotta myöhemmin esitettiin uusintana joulukuussa 2020. Se keräsi päivittäin 500 000 katsojaa ja huomioitiin myös Kultainen Venla-ehdokkuudella Lasten- ja nuortenohjelmat -sarjassa. Joulukalenterin jatko-osa Joulukalenteri: Jäätävä seikkailu esitettiin Ylen Joulukalenterina joulukuussa 2016.Sarjan julkaisi DVD:llä VLMedia 30. lokakuuta 2015.


== Juoni ==

Korvatunturilla tonttuharjoittelija Pirpanan on tarkoitus valmistua jouluna tonttukoulusta. Hänen täytyy suorittaa Ylitontun antamia tehtäviä, ennen kuin hänestä voi tulla oikea tonttu, mutta eläinrakas Pirpana olisi mieluummin porojen seurassa, kun esimerkiksi paketoimassa lahjoja. Kömpelyytensä ansiosta kaikki Pirpanalle annetut tehtävä tapaavat mennä tavalla jos toisella pieleen.
Samaan aikaan toisaalla, jossain Suomen suurkaupungissa, hyväsydäminen joulukoristeiden tekijä Väinö löytää koiran kadulta ja päättää majoittaa sen kotiinsa niin kauaksi aikaa, kunnes sen omistaja löytyy. Väinö on hyvin yksinäinen ihminen ja on iloinen saadessaan koirasta seuraa. Väinö saa yhdeltä koiran omistajan etsintää osallistuvalta lapselta idean kirjoittaa koirasta joulupukille. Väinö kirjoittaa joulupukille kirjeen koirasta, jonka nimeksi paljastuu Rekku. Korvatunturilla postinjakeluun määrätty Pirpana löytää Väinön kirjeen postin seasta ja hän vaatii Ylitontulta, että saisi etsiä koiran omistajan. Ylitonttu ohjaa Pirpanan joulupukin erikoisosastolle, jossa työskentelee ainoastaan hänen veljensä Sherlokkinen.
Vanha porokuiskaaja jää eläkkeelle ja lähtee kaukaiseen tunturiin revontulten taakse. Uuden hyvin voimallisen porokuiskaajan on kuitenkin ennustettu tulevan. Ylitonttu ja Sherlokkinen epäröivät voiko Pirpana olla ennustettu uusi porokuiskaaja. Ylitonttu päättää kieltää Sherlokkista lähettämästä Pirpanaa arkimaailmaan etsimään koiralle omistajaa, sillä se olisi liian riskialtista. Sherlokkinen päättää uhmata Ylitontun määräystä ja lähettää Pirpanan salaa matkaan, sillä uskoo sen olevan ainoa tapa, millä hän oppii löytämään itsensä ja täten porokuiskaajan medaljongin taikavoimat. Hän antaa Pirpanalle medaljongin kertoen sen suojelevana häntä matkalla ja painottaa, että sitä ei saa missään tilassa kadottaa.
Väinö keksii etsiä Rekun omistajaa sanomalehti-ilmoituksella. Ilmoituksen johdosta Rekkua tulee hakemaan omaneduntavoittelija, alati tavaraa hamuava Kauppinen, joka esittelee itsensä Rekun omistajana. Hän vie Rekun pois Väinön estelystä huolimatta. Väinö masentuu Rekun lähdöstä. Kuitenkin pian Pirpana saapuu Rekun kanssa Väinön ovelle. Pirpana kertoo Kauppisen kaupanneen Rekkua kadulla, ja että oli antanut Rekusta vaihtokauppana medaljongin. Kauppinen palaa Väinön luo joulupukin erityisasiamiehen valeasussa. Pirpana tunnistaa Kauppisen ja yrittää kertoa tämän olevan huijari, mitä Väinö ei ota kuuleviin korviinsa. Kauppinen onnistuu ryöstämään hyväuskoiselta Väinöltä kaikki tämän tekemät joulukoristeet.
Korvatunturilla Sherlokkinen kamppailee omantuntonsa kanssa. Hän yrittää saada Pirpanan palaamaan Korvatunturille heti, mutta hänen Pirpanalle antama näköpuhelin kääntää kaiken puheen koiran haukunnaksi Pirpanan yritettyä tehdä siitä kääntäjää, jotta voisi ymmärtää Rekun puhetta. Ylitonttu raivostuu saadessaan kuulla Sherlokkiselta Pirpanan olevan arkimaailmassa hän kiellostaan huolimatta. Sherlokkinen lähtee omatoimisesti hakemaan Pirpanaa arkimaailmasta ja saapuessaan Väinölle hän esittelee olevansa Pirpanan serkku. Pirpanan palattua etsimästä Kauppista hän kertoo löytäneensä Kauppisen, mutta tämän kanssa käydyssä kahakassa pudottaneen reppunsa ja näköradion. Väinö, Pirpana ja Sherlokkinen keksivät ehdottavansa vaihtokauppaa medaljongista Kauppiselle, jonka kanssa sovitaan vaihtokaupasta.
Koko seuraavan päivän kolmikko odottaa Kauppista saapuvaksi. Kaikkien nukkuessa Kauppinen hiipii Väinön asuntoon ja alkaa vähin äänin rosvota tämän tekemiä joulukoristeita. Kauppinen tiputtaa shakkilaudan yrittäessään varastaa sen saaden kaikki heräämään. Kauppinen ilmoittaa, ettei suostu vaihtokauppaan medaljongista. Pirpanan pidettyä pitkähkön puheen siitä, mitä on oppinut viimeisten tapahtumien aikana, alkaa medaljonki säihkyä saaden Kauppisen pudottamaan sen. Pirpanan nostaessa sen maasta Rekku kertoo hänelle, että tämä on uusi porokuiskaaja. Pirpana oli pitkin Väinöllä olon kuullut Rekun puhumista, mutta oli pitänyt sitä omana kuvitelmanaan. Pirpanalle selviää, että Rekku on Sherlokkisen työpari joulupukin erikoisosastolla ja että tämän tulo Väinölle oli osa hänen suunnitelmaansa. Kauppinen ymmärtää antamisen ilon ja päättää antaa kaiken pois hänelle vuosien mittaan kertyneestä runsaasta tavaramäärästään.
Korvatunturille lähdössä olevat Rekku, Pirpana ja Sherlokkinen yrittävät selittää Väinölle lähtöään. Väinö kummastelee montaa outoa asiaa heissä ja tajuaa näiden olevan tonttuja. Vanhan joulunlain mukaan jos tonttu paljastuu arkimaailmassa ei hän voi enää koskaan palata Korvatunturille. Väinö kertoo aina tunteneensa olevan tonttu ja nähneen unia, jossa on yksin tonttujen keskellä. Pirpana saa idean: jos Väinökin olisi tonttu ei olisi mitään paljastumista tapahtunut. Nelikko suuntaa Korvatunturille, jossa Ylitonttu vaatii selitystä tapahtuneesta ja heidän mukanaan tulleesta uudesta tontusta. Sherlokkinen kertoo, että vuosia sitten hänen ollessa tonttukoulussa opettajana katosi yksi tonttu luokkaretkellä arkimaailmaan. Joulupukki siirsi Sherlokkisen tapahtuman johdosta erikoisosastolle, jotta tämä voisi korjata virheensä ja löytää kadonneen tontun. Joulupukilta saadusta kirjasta vahvistuu Väinö olevan tonttu Väinökkinen.
Pirpana hermoilee saisiko sittenkään poroja liikkeelle. Väinökkinen neuvoo häntä tekemään jotain muuta, mikä vie ajatukset pois jännittämisestä. Pirpanan paketoidessa paketteja hän laskee paketointia haittaavan porokuiskaajan medaljonkinsa pöydälle ja unohtaa sen siihen lähtiessään. Paketointia jatkamaan tullut tonttu paketoi medaljongin ja laittaa sen muiden lahjojen joukkoon. Medaljonkiaan hakemaan palannut Pirpana ei löydä medaljonkia mistään ja vajoaa epätoivoon. Joulupukki palkitsee Sherlokkisen Väinökkisen tuomisesta takaisin tonttujen joukkoon tekemällä hänestä Suurtontun. Väinökkisestä joulupukki tekee Korvatunturin joulukoristevastaavan. Pirpanan tullessa vuoroon pyytää joulupukki näyttämään porokuiskaajien ikiaikaista merkkiä eli medaljonkia. Pirpana tunnustaa, että se on pakettien joukossa, jotka ovat lähteneet jo eteenpäin. Ylitonttu kertoo, että medaljongin olevan vain merkki ja että Pirpana pystyisi ilmankin sitä käskemään poroja. Pirpana onnistuu käskemään poroja ja joulupukki pääsee lähtemään viemään lahjoja ympäri maailmaa. Tontut viettävät joulua ja Väinökkinen saa joululahjaksi tonttukoulussa otetun luokkakuvan.


== Hahmot ==
Pirpana on Korvatunturin nuori tonttukokelas ja luonteltaan varsin kömpelö. Pirpanan haavena on tulla jonain päivänä oikeaksi tontuksi. Hän saa Sherlokkiselta tehtävän etsiä Rekku-nimisen koiran kadonneen omistajan suurkaupungista. Matkallaan kaupungissa Pirpana ystävystyy Väinö-nimisen ystävällisen miehen kanssa. Pirpanaa esittää Kreeta Salminen.
Väinö on hyväsydäminen mies. Hän asuu suurkaupungilla ja löysi eräänä päivänä kävelyllä ollessaan Rekku-koiran. Väinö pitää joulusta yli kaiken ja on aina haaveillut olevansa joulupukin apulainen. Väinö tekee ammatikseen joulukoristeita ja myy niitä eteenpäin. Väinöä esittää Ville Majamaa.
Sherlokkinen on Korvatunturin erikoistonttu, joka komensi Pirpanan matkoihinsa suorittamaan tehtävää. Sherlokkinen on luonteltaan hyvin arka ja epäilevä ja joutuu välillä Ylitontun hiillostamaksi. Sherlokkista esittää Vesa Vierikko.
Ylitonttu on Korvatunturin tontuista korkeimmassa roolissa oleva tonttu. Hän on luonteeltaan hieman ylpeä ja itserakas. Ylitonttu suhtautuu epäilevästi nuoreen Pirpanaan. Ylitonttua esittää Pirkka-Pekka Petelius.
Rekku on koira, jonka Väinö löytää kadulta ja jonka omistajan hän tahtoo löytää. Lopulta selviääkin, ettei Rekku olekaan aivan tavallinen koira. Rekkua esittää sarjassa koira nimeltä Hupi ja sen äänenä on Tiina Weckström.


== Rooleissa ==


== Jaksot ==


== Lähteet ==
Yle TV2:n Timo Parvelan käsikirjoittamaa Joulukalenteria tähdittävät Vesa Vierikko ja Pirkka-Pekka Petelius Yleisradio.  3.11.2014.  Arkistoitu 14.12.2014.  Viitattu 31.12.2017. 


=== Viitteet ===