revision: 20371159
title: Ljubljanan linna
url: https://fi.wikipedia.org/wiki/Ljubljanan_linna


---

Ljubljanan linna (sloveeniksi Ljubljanski grad) on keskiaikainen linna Slovenian pääkaupungissa Ljubljanassa. Linnan rakennustyöt käynnisti Habsburgien hallitsijasuku vuonna 1485. Sitä ennen sen tieltä oli hävitetty paikalla sijainnut Spanheimin suvun linnoitus. Uuden linnan ensisijaisena tehtävänä oli torjua turkkilaisten hyökkäykset ja miehittämisyritykset.
Linna oli 1600- ja 1700-luvulla sotilassairaalana ja asevarastona. Myöhemmin itävaltalaiset alkoivat käyttää sitä vankilana. Vuonna 1905 linna päätyi Ljubljanan kunnan haltuun, joka käytti sitä kulttuuritarkoituksiin. Kun kunnassa oli asuntopulaa, linnaan rakennettiin myös asuntoja. Linnaan tehtiin myös kunnostussuunnitelmia, joista kuuluisimmaksi nousi arkkitehti Jože Plecnikin suunnitelma. Nuo suunnitelmat eivät kuitenkaan koskaan toteutuneet. Järjestelmällinen kunnostustyö linnassa aloitettiin vuoden 1963 jälkeen, jolloin viimeisetkin sen asukkaista muuttivat muualle kaupunkiin.


== Aiheesta muualla ==
Tietoa linnasta