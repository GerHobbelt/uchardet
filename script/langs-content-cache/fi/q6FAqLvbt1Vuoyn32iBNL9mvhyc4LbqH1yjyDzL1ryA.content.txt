revision: 21482497
title: Nikola Gruevski
url: https://fi.wikipedia.org/wiki/Nikola_Gruevski


---

Nikola Gruevski (mak. Никола Груевски, s. 31. elokuuta 1970 Skopje) oli Pohjois-Makedonian eli tuolloisen Makedonian tasavallan pääministeri 28. elokuuta 2006 lähtien ja erosi tehtävästään 15. tammikuuta 2016. Hän edustaa keskustaoikeistolaista VMRO-DPMNE-puoluetta, jonka johtaja hän oli toukokuusta 2003 vuoteen 2017.


== Elämä ja ura ==
Gruevskin vanhemmat erosivat hänen ollessaan 4-vuotias. Gruevskin kasvatuksesta vastasi hänen äitinsä, joka oli ammatiltaan sairaanhoitaja. Äiti sai töitä Libyasta ja he muuttivat sinne. Peruskoulunsa ja Suomen lukiota vastaavan koulunsa Gruevski suoritti Skopjessa. Hän opiskeli taloustiedettä Pyhän Klement Ohridialaisen yliopistossa Bitolassa valmistuen vuonna 1994 ja opiskeli myös Pyhän Kyrilloksen ja Methodiuksen yliopistossa Skopjessa. Valmistumisensa jälkeen Gruevski toimi pankkialalla.


=== Politiikka ===
Gruevski oli valtiovarainministeri VMRO-DPMNE:n hallituksessa pääministeri Ljubčo Georgievskin alaisuudessa syyskuuhun 2002. Kun puolue hävisi vuoden 2002 vaalit, EU-myönteinen Gruevski nousi puolueen johtoon ja entinen pääministeri Georgievski perusti oman VMRO-kansanpuolueensa. VMRO-DPMNE-puolue keräsi 5. heinäkuuta 2006 vaaleissa 32,5 prosentin äänienemmistön, kun sosiaalidemokraatit saivat 23,3 prosenttia. Korruption kitkemiseksi puolueen jäsenet hallituksessa julkistivat omaisuutensa, jolloin 35-vuotias Gruevski ilmoitti omistavansa 44 000 euroa, ei asuntoa tai autoa. Gruevskin oikeistohallitus sääti lustraatiolain, joka velvoitti tutkimaan kaikki ehdokkaat julkisiin asemiin pyrkivät mahdollisen kommunistiajan tiedustelupalveluyhteyksien varalta.Kreikan tyrmättyä huhtikuussa 2008 Naton Bukarestin kokouksessa Makedonian tasavallan jäsenyyden maiden nimikiistan vuoksi Gruevski määräsi ennenaikaiset vaalit pidettäväksi 1. heinäkuuta. Kansallistunnetta hyödyntävä VMRO-DPMNE sai lähes puolet äänistä ammuskelun ja väärinkäytössyytösten sävyttämässä vaalissa.Kesäkuun 5. vuonna 2011 pidetyissä vaaleissa Gruevskin puolue VMRO-DPMNE sai jälleen vaalivoiton. Puolue sai 56 paikkaa parlamentin 123 paikasta. Vaalien yhteydessä esitettiin jälleen syytöksiä väärinkäytöksistä, kuten valtion virkamiesten painostamisesta pääministerin puolueen kampanjatyöläisinä toimimiseksi. Vaalitulos julistettiin kuitenkin päteväksi ja Gruevski jatkoi pääministerinä.
Tammikuussa 2012 Gruevski avasi Skopjessa Porta Macedonia -nimisen riemukaaren, joka on osa hänen käynnistämästään Skopje 2014 -projektista.
Tammikuussa 2016 Gruevski ilmoitti eroavansa, minkä seurauksena Makedonian tasavallassa järjestettiin ennenaikaiset vaalit huhtikuussa 2016. Sosiaalidemokraattinen oppositio on boikotoinut maan parlamenttia vuoden 2014 vaaleista lähtien ja väittänyt vaaleja vilpillisiksi.Toukokuussa 2018 Gruevski tuomittiin poissaolevana kahden vuoden vankeuteen korruptiosta. Tapaus liittyy uuden Mercedes-merkkisen auton hankintaan.
Gruevski on oleskellut Budapestissa ja kertoi marraskuussa 2018 hakevansa Unkarista poliittista turvapaikkaa, kun Makedonian tasavallan viranomaiset antoivat hänestä pidätysmääräyksen.


== Lähteet ==