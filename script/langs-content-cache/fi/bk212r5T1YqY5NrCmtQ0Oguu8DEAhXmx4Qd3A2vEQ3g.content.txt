revision: 21341534
title: "Robin \u2013 The Movie"
url: https://fi.wikipedia.org/wiki/Robin_Packalen


---

Robin Petteri Packalen (s. 24. elokuuta 1998 Turku) on suomalainen poplaulaja. Vain 13-vuotiaana hän sai laajaa huomiota  alkuvuonna 2012 julkaistulla ensimmäisellä singlellään Frontside Ollie, joka levisi sosiaalisessa mediassa. Kappaleen musiikkivideo saavutti muutamassa päivässä yli miljoona näyttökertaa, ja myöhemmin yli 20 miljoonaa näyttökertaa videopalvelu YouTubessa.Robinin esikoisalbumi Koodi julkaistiin helmikuussa 2012 ja se myi päivässä triplaplatinaa eli 60 000 kappaletta. Sen jälkeen Robin on julkaissut neljä studioalbumia, remix-albumin ja kokoelmalevyn. Vuoteen 2015 mennessä Robinin levyjä on myyty yli 550 000 kappaletta.Robinin musiikkivideoita on katsottu videopalvelu YouTubessa yli 90 miljoonaa kertaa ja hänen kappaleitaan on toistettu musiikkipalvelu Spotifyssa yli 100 miljoonaa kertaa vuoteen 2017 mennessä.Robinista kertova dokumenttielokuva Robin – The Movie sai ensi-iltansa vuonna 2012. Vuonna 2017 Robin oli yksi Vain elämää -sarjan kuudennen tuotantokauden tähdistä ja samana vuonna Robin näytteli sotamies Hauhiaa sotaelokuvassa Tuntematon sotilas.
Robin on palkittu uransa aikana neljällä Emma-palkinnolla ja MTV Europe Music Awards -palkinnolla vuonna 2012.
Robin jäi määrittelemättömän pitkälle tauolle 28. lokakuuta 2017 Hartwall Areenalla pidetyn Tää on se hetki -konsertin jälkeen. Tauko päättyi, kun Robin esiintyi 2. helmikuuta 2019 pidetyssä Emma-gaalassa uudella kappaleella "I'll Be With You". Laulukieleksi vaihtui englanti ja taiteilijanimeksi Robin Packalen.


== Elämä ja ura ==


=== 1998–2011: Ennen levytyssopimusta ===
Robin on soittanut pianoa ja kitaraa ja laulanut big bandissa. Musiikillisiksi esikuvikseen Robin on nimennyt muun muassa Bruno Marsin, Michael Jacksonin, Haloo Helsingin ja Paramoren.Vuonna 2008 Robin voitti lasten ja nuorten valtakunnallisen laulukilpailun Staraskaban. Seuraavana vuonna hän edusti Suomea Venäjällä Moskovassa järjestetyssä New Wave Junior -laulukilpailussa, jota seurasi noin 100 miljoonaa televisiokatsojaa. Hän esitti kilpailussa Europen kappaleen ”The Final Countdown”. Hän vieraili myös seuraavan vuoden kilpailussa Ukrainassa.


=== 2012: Suosion alku ===


==== ”Frontside Ollie” ja esikoisalbumi Koodi ====
Säveltäjä Maki Kolehmainen kiinnitti huomiota Robiniin tämän esiinnyttyä New Wave -laulukilpailussa vuonna 2010. Kolehmainen esitteli Robinin Hannu Sormuselle, josta tuli myöhemmin Robinin manageri. Sormunen halusi kiinnittää Robinin ja levytyssopimus allekirjoitettiin marraskuussa 2010. Sormunen oli ollut vaikuttamassa myös Tiktakin albumien tuotantoon yhtyeen ensimmäisestä julkaisusta lähtien, jota työstäessä yhtyeen jäsenet olivat vain hieman Robinia vanhempia.Maki Kolehmaisen, Jimi Constantinen, Bernard Grobmanin, Tracy Lippin ja Sana Mustosen sanoittama esikoissingle ”Frontside Ollie” julkaistiin 16. tammikuuta 2012. Kappaleesta ja sen musiikkivideosta tuli internet-ilmiö ja se nousi vuorokaudessa Suomen iTunesin myydyimmäksi kappaleeksi ja Suomen virallisella latauslistalla sijalle neljä. Myöhemmin se oli viisi viikkoa Suomen ladatuin kappale. Kaupallisesta menestyksestä huolimatta ”Frontside Ollie” sai ristiriitaista palautetta.Robinin esikoisalbumi Koodi saatiin valmiiksi vuoden 2011 lopulla ja se julkaistiin 22. helmikuuta 2012. Albumi myi levy-yhtiön mukaan päivässä triplaplatinaa eli 60 000 kappaletta, muttei kuitenkaan matalan hinnoittelun vuoksi päässyt viralliselle listalle. Huhtikuussa 2012 albumilla oli yli 80 000 ostajaa, eli se on myynyt nelinkertaista platinaa. Kesäkuussa 2012 puolestaan kerrottiin levymyynnin ylittäneen 100 000 kappaletta. Sitä ei kuitenkaan hyväksytä Suomen viralliselle listalle, sillä listalle pääsevät julkaisut, jotka tulevat myyntiin yli kahdeksan euron hinnalla. Sen sijaan se oli yli 30 viikkoa midprice-listan ykkösenä. Juuri albumin hinnan takia on tulkinnanvaraista, voiko Robinia pitää kaikkien aikojen nuorimpana yli 100 000 albumia myyneenä suomalaisartistina. 1. kesäkuuta albumista julkaistiin Koodi Deluxe -painos, jossa on mukana yhdeksän remix-versiota. Vuoden 2013 loppuun mennessä albumia oli myyty 130 000 kappaletta eli kuusinkertaista platinaa.Albumin toinen single ”Faija skitsoo” julkaistiin 5. maaliskuuta 2012. Kappaleen Marko Mäkilaakson ohjaamalla musiikkivideolla voimamies Jouko Ahola esittää Robinin isää. Albumin kolmas single ”Hiljainen tyttö” julkaistiin 11. kesäkuuta 2012.


==== Toinen albumi Chillaa ====
Kesän 2012 aikana Robin valmisteli uutta albumia. Albumin ensimmäinen single ”Puuttuva palanen” esitettiin ensimmäisen kerran Elämä lapselle -konsertissa 12. syyskuuta. Singlellä vierailee rap-artisti Brädi. Robinin tuottaja Maki Kolehmainen kertoi, että Robinin ääni on kuluneiden kuukausien aikana madaltunut niin, että tämä laulaa kappaleitaan joitakin sävelaskelia alempaa. Kolehmaisen mukaan Robinin toisella albumilla kuullaankin matalaäänisempää laulua.Robinin toinen albumi Chillaa julkaistiin 5. lokakuuta 2012. Albumia myytiin 25 000 kappaletta sen julkaisua seuranneen viikon aikana ja se nousi Suomen virallisen albumilistan kärkeen. Albumin toinen single Luupilla mun korvissa julkaistiin 9. marraskuuta 2012. Kolmas single ”Haluan sun palaavan” on ensimmäinen kappale, jonka Robin on itse tehnyt levylleen. Se julkaistiin 1. maaliskuuta 2013. Vuoden 2013 loppuun mennessä Chillaa-albumia oli myyty yli 85 000 kappaletta.


=== 2013: Boom Kah ===
Alkuvuodesta 2013 Robin alkoi työstää kolmatta studioalbumiaan. Albumille kappaleita on tehnyt Robinin lisäksi Jimi Constantine, Jonas Olsson, Pekka Eronen, Risto Asikainen, Joonas Angeria, Eppu Kosonen, Simo Reunamäki, DJPP ja Kyösti Salokorpi. Tuottajina albumilla on Jukka Immonen, Joonas Angeria, MGI, Jonas Olsson, Street Kobra ja Kyösti Salokorpi.Robin on kertonut Boom Kah -albumin olevan äänimaailmaltaan modernimpi, verrattuna kahteen edelliseen albumiin. Boom Kah julkaistiin 4. lokakuuta 2013 ja sen single Boom Kah 30. elokuuta 2013. Robin on saanut vaikuttaa sanoituksiin ja aiheeseen. Albumi myi heti julkaisupäivänään tuplaplatinaa eli 40 000 kappaletta. Vuoden loppuun mennessä albumia oli myyty nelinkertaiseen platinalevyyn oikeuttava määrä eli 80 000 kappaletta. Albumin toinen single Erilaiset julkaistiin 16. lokakuuta 2013. Albumi sai vielä kolmannen singlen, joka on nimeltään Onnellinen, ja se julkaistiin 7. helmikuuta 2014.


=== 2014: 16 ja nettisarja ===

Robin esiintyi Helsinki POP SHOW -konsertissa Helsingin olympiastadionilla jalkapalloturnaus Helsinki Cupin yhteydessä 9. heinäkuuta 2014. Konsertin liput tulivat myyntiin 13. maaliskuuta. Samana päivänä julkaistiin myös uusi versio Boom Kah -albumista nimellä Boombox.Robinin neljäs studioalbumi 16 julkaistiin 26. syyskuuta 2014. Ennen albumin julkaisua siltä julkaistiin singlenä kappale ”Parasta just nyt”, jolla on mukana myös rap-artisti Nikke Ankara. Albumilla kuullaan myös rappia.28. elokuuta 2014 MTV Katsomossa alkoi Jani Pyylammen ohjaama 10-osainen nettisarja Robin: Just nyt, jonka viikoittain ilmestyvissä jaksoissa seurattiin Robinin uuden albumin valmistumista, keikkoja ja keikkamatkoja sekä vapaa-aikaa.


=== 2015–2017: Yhdessä ja tauko musiikista ===
9. lokakuuta 2015 Robin julkaisi viidennen studioalbuminsa Yhdessä. Ennen albumin julkaisua siltä julkaistiin singleinä kappaleet ”Yö kuuluu meille” ja ”Milloin nään sut uudestaan?”.
Maaliskuussa 2017 Robinilta ilmestyi uusi single nimeltä ”Hula Hula”. Keväällä 2017 Robin esiintyi Vain elämää -sarjan kuudennella tuotantokaudella.Robin ilmoitti elokuussa 2017 jäävänsä 28. lokakuuta Helsingin Hartwall Areenalla pidettävän Tää on se hetki -nimisen konsertin jälkeen ”määrittelemättömän pituiselle tauolle” esiintymisistään. Häneltä ilmestyi 23. elokuuta 2017 ”Me tehtiin tää” -niminen singlekappale ja elokuussa 2017 nähtiin myös Ruutu.fi-palvelussa viisiosainen Tää on se hetki -niminen dokumenttisarja.Robin näyttelee sivuroolissa Hauhiaa Aku Louhimiehen elokuvassa Tuntematon sotilas.Robin aloitti varusmiespalveluksensa 9. heinäkuuta 2018 Rannikkoprikaatissa Upinniemessä Kirkkonummella. Hän kotiutui armeijasta 20. joulukuuta 2018 ja on sotilasarvoltaan reservin korpraali.


=== 2019: Tauko päättyy ===
Robinin tauko päättyi vuoden 2019 Emma-gaalaan (2. helmikuuta), jossa hän esiintyi uudella kappaleellaan "I'll Be With You" englannin kielellä. Robin vaihtoi taiteilijanimekseen Robin Packalen. Hän keskittyy nyt kansainvälisen uran luomiseen. Aluksi "I'll Be With You" -singleä levitetään Pohjoismaihin ja saksankieliseen Eurooppaan. Robin julkaisi kesäkuussa 2020 kappaleen "Benefits" ja joulukuussa EP:n Rest In Beat PM. Huhtikuussa 2022 Robin julkaisi ensimmäisen suomenkielisen kappaleen (ja videon) viiteen vuoteen, käyttäen nyt pelkkää Robin-taiteilijanimeä. Kyseessä on hänen versionsa Juha Tapion hittikappaleesta "Ohikiitävää!. Uuden managerin Juha Ruususen mukaan seuraavat kappaleet tehdään kuitenkin taas englanniksi.Packalen osallistui Uuden Musiikin Kilpailuun 2023 kappaleella "Girls Like You" ja jäi vasta neljännelle sijalle.


== Muuta ==
Otavamedia julkaisi Robinista fanilehden toukokuussa 2012. Lokakuussa 2012 Tammi julkaisi kirjan Robinin huikea tarina, ja joulukuussa 2012 sai ensi-iltansa Solar Filmsin tuottama dokumenttielokuva Robin – The Movie.Robin äänestettiin Suomen parhaaksi artistiksi, ja niinpä hän edusti Suomea MTV Europe Music Awards -gaalassa Frankfurtissa 11. marraskuuta 2012.Robin voitti vuoden biisin, tulokkaan ja popalbumin palkinnot Emma-gaalassa 2013. Hän oli ehdolla vuonna 2014 miessolistiksi ja Boom Kah oli ehdolla vuoden albumiksi, vuoden popalbumiksi ja vuoden musiikkivideoksi. Robin jäi kuitenkin palkinnoitta.Helmikuussa 2013 Robinista kertovan dokumenttielokuvan myynti ylitti kultarajan DVD-myynnin ylittäessä 25 000 kappaletta. Lisäksi Robin solmi Universal Music Finlandin kanssa usean levyn julkaisun kattavan jatkosopimuksen. Joulukuussa 2012 Hartwall Areenalla järjestetyn konsertin taltiointi julkaistiin DVD:nä ja Blu-rayna 22. maaliskuuta. Julkaisun tiedotettiin myyneen tuplaplatinaa 10. huhtikuuta.Robin valittiin huhtikuussa 2013 lämmittelemään Justin Bieberiä tämän kolmelle loppuunmyydylle Oslon Telenor Arenalla järjestetylle keikalle. Robin lämmitteli Bieberiä myös 26. huhtikuuta 2013 Helsingin Hartwall Areenalla.Vuonna 2015 Robin valittiin vuoden positiivisimmaksi suomalaiseksi. Vuonna 2016 Robin kutsuttiin Presidentinlinnaan itsenäisyyspäivän vastaanotolle, jossa hän oli juhlien nuorin vieras.Robin on puhunut julkisuudessa avoimesti lukihäiriöstään.Hän on koulutukseltaan ylioppilas.


== Julkaisut ==
Koodi (2012)
Chillaa (2012)
Boom Kah (2013)
Boombox (2014)
16 (2014)
Yhdessä (2015)
Me tehtiin tää 2012–2017 (2017, kokoelma)


== Palkinnot ==
MTV Europe Music Awards 2012: paras suomalainen artisti/yhtye
Emma-gaala 2013: vuoden tulokas, vuoden popalbumi (Koodi), vuoden biisi (”Frontside Ollie”), Spotify Innovation Award
Emma-gaala 2015: vuoden myydyin albumi (16)
Vuoden Positiivisin Suomalainen 2015


== Filmografia ==
Robin – The Movie (2012)
Robin – Just nyt (2014)
Robin – Tää on se hetki (2017)
Tuntematon sotilas – sotamies Hauhia (2017)
Huuma - Robin Packalen (2019)


== Lähteet ==


== Aiheesta muualla ==
 Kuvia tai muita tiedostoja aiheesta Robin Packalen Wikimedia CommonsissaKotisivut.
Ylen Elävä arkisto: Robinista ja Frontside Olliesta tuli ilmiö.