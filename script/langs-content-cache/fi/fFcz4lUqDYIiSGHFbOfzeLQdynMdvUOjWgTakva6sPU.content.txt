revision: 21413029
title: Prioria balsamifera
url: https://fi.wikipedia.org/wiki/Prioria_balsamifera


---

Prioria balsamifera (syn. Gossweilerodendron balsamiferum) on Afrikassa kasvava hernekasvien heimoon kuuluva puulaji, jonka puuainesta pidetään arvokkaana. Laji ja erityisesti sen puuaines tunnetaan kauppanimellä agba tai tola.


== Puun ominaisuuksia ==
Prioria balsamifera on kooltaan yksi Afrikan suurimmista puista; se voi saavuttaa parhaimmillaan jopa 60 metrin korkeuden ja 150 senttimetrin läpimitan. Runko on hyvin muodostunut ja oksaton 20 metriin saakka. Kuori on noin viisi senttimetriä paksu ja halkeillut. Se irtoaa kaistaleina.


=== Puuaines ===
Prioria balsamifera -lajin puuaines on homogeenista, suorasyistä ja koristeellista. Sydän- ja pintapuu eivät erotu toisistaan selvästi. Pintapuu on leveä ja väriltään harmaasta kalpeanruskeaan. Sydänpuu on väriltään kellahtavasta vaaleanruskeaan, hieman punertavaa ja heikosti silkkimäisen hohtavaa. Sydänpuulla on tuoreena setrimäinen tuoksu. Agban sydänpuu muistuttaa mahonkia, mutta se on vaaleampaa eikä yhtä lujaa.


== Levinneisyys ==
Prioria balsamifera kasvaa Länsi-Afrikan sademetsissä, erityisesti Nigeriassa, Kongon tasavallassa ja Kongon demokraattisessa tasavallassa.


== Käyttö ==
Agba sopii kaikenlaiseen sisä- ja ulkokäyttöön, tavanomaisiin ja parempiin puusepäntöihin, viiluiksi ja vanerin valmistukseen. Helpon värjättävyytensä vuoksi agbaa käytetään paljon arvokkaissa kalusteissa tiikin ja pähkinäpuun korvikkeena.


== Lähteet ==