revision: 20953816
title: "Syskyj\xE4rvi\u2013Vaaherjoki-mets\xE4rata"
url: https://fi.wikipedia.org/wiki/Syskyj%C3%A4rvi%E2%80%93Vaaherjoki-mets%C3%A4rata


---

Syskyjärvi–Vaaherjoki-metsärata oli Impilahdella ja Suistamossa sijainnut kapearaiteinen puutavaran kuljetukseen käytetty metsärautatie. 10 kilometrin pituinen rata kulki Syskyjärven hovin mailta valtionrautateiden Suojärven radan varrella Vaaherjoella sijainneelle Serlachius Oy:n sahalle. Rata valmistui keväällä 1920 ja se oli käytössä vain vuoteen 1924.
Radan rakennutti Mäntän tehtaan omistanut Gösta Serlachius joka oli ostanut 6 000 hehtaarin kokoisen Syskylahden hovin vuonna 1915. Huonojen kulkuyhteyksien takia tilan metsät olivat jääneet lähes täysin hakkaamatta ja Serlachius suunnitteli aluksi radan rakentamista Laatokan rannalla sijainneeseen Koirinojan satamaan. Hän muutti kuitenkin suunnitelmiaan kun valtion rautatiet alkoi rakentaa rataa Suojärvelle. Kapearaiteisen metsäradan uudeksi päätepisteeksi tuli Suojärven radan varrella sijainnut Vaaherjoki jonne Serlachius rakennutti 50 000 m3 sahalaitoksen. Saha valmistui 1920 pari kuukautta metsäradan jälkeen ja neljän toimintavuotensa aikana saha sai tukkinsa Syskyjärven hovin metsistä.
Serlachius myi 1928 Syskyjärven hovin saksalaiselle Waldhof-yhtiölle.


== Lähteet ==
UPM/Metsä 3/2008: Metsäradat s. 40-43 (pdf-tiedosto) (Arkistoitu – Internet Archive)