revision: 21520901
title: "Henrietta \xD3nodi"
url: https://fi.wikipedia.org/wiki/Henrietta_%C3%93nodi


---

Henrietta Ónodi (s. 22. toukokuuta 1974 Békéscsaba, Békés, Unkari) on entinen unkarilainen telinevoimistelija. Hän on ainoa 1950-luvun jälkeen olympiakultaa voittanut unkarilainen naisvoimistelija. Hän voitti myös yhden maailmanmestaruuden ja yhden Euroopan-mestaruuden.
Ónodi voitti Barcelonan 1992 olympialaisissa kultaa hypyssä ja saavutti hopeaa permannolla. Hyppykilpailun kultamitalin hän jakoi romanialaisen Lavinia Miloșovicin kanssa. Joukkuekilpailussa Ónodi sijoittui kuudenneksi ja henkilökohtaisessa neliottelussa kahdeksanneksi. Hän sijoittui karsinnassa eritasonojapuilla 12:nneksi ja puomilla 47:nneksi. Atlantan 1996 olympialaisissa hän sijoittui joukkuekilpailussa yhdeksänneksi mutta ei selviytynyt henkilökohtaisten lajien loppukilpailuihin. Karsinnassa hän sijoittui neliottelussa 76:nneksi, puomilla 36:nneksi, hypyssä 40:nneksi, permannolla 48:nneksi ja eritasonojapuilla 93:nneksi.
Vuonna 1989 Ónodi voitti Brysselissä Euroopan-mestaruuden eritasonojapuilla ja saavutti pronssia permannolla. Seuraavana vuonna Ateenan EM-kilpailuissa hän saavutti pronssia moniottelussa ja permannolla. Vuonna 1991 Indianapolisin MM-kilpailuissa Ónodi saavutti hopeaa hypyssä. Vuonna 1992 Pariisissa hän voitti maailmanmestaruuden hypyssä ja saavutti hopeaa permannolla.


== Lähteet ==
Henrietta Ónodi kansainvälisen voimistelijaliiton (FIG) tietokannassa (englanniksi)
Henrietta Ónodi@Sports Reference Sports Reference LLC.   Viitattu 18.4.2010. (englanniksi) (arkistoitu)
Voimistelun arvokisatilastot Sports123.com.   Viitattu 18.4.2010. (englanniksi) (arkistoitu)


== Aiheesta muualla ==
Henrietta Ónodin fanisivu facebookissa
Henrietta Ónodi Olympediassa