revision: 20066482
title: Victor Moses
url: https://fi.wikipedia.org/wiki/Victor_Moses


---

Victor Moses (s. 12. joulukuuta 1990 Kaduna) on nigerialainen jalkapalloilija, pelipaikaltaan laitahyökkääjä tai -puolustaja. Hän edustaa Venäjän Valioliigassa pelaavaa Moskovan Spartakia.


== Seurajoukkueura ==
Moses aloitti ammattilaisuransa Crystal Palacessa jossa pelasi vuosina 2007–2010 kaikkiaan 58 ottelua Englannin Mestaruussarjassa. Hän siirtyi tammikuussa 2010 kolmen miljoonan euron siirtosummalla Wiganiin, jossa pelasi 74 valioliigaottelua ennen 11,5 miljoonan euron siirtoa Chelseaan elokuussa 2012. Hän debytoi avauskaudellaan Chelseassa sekä Mestarien liigassa että Eurooppa-liigassa, jossa teki kuudessa pelaamassaan ottelussa neljä maalia Chelsean voittaessa mestaruuden. Hän pelasi lainalla Liverpoolissa kauden 2013–2014 ja Stokessa kauden 2014–2015 pelaten kummassakin 19 valioliigaottelua. Seuraavalla kaudella hän oli lainalla West Hamissa, jossa pelasi 21 pääsarjaottelua.
Moses pelasi kaudella 2016–2017 Chelseassa 34 valioliigaottelua ja teki kolme maalia Chelsean voittaessa mestaruuden. Seuraavalla kaudella hän oli voittamassa FA Cupia pelattuaan kolme viimeistä ottelua. Liigapelejä tuolla kaudella kertyi 28, mutta syyskaudella 2018 vain kaksi. Hän siirtyi tammikuussa 2019 puolentoista vuoden lainasopimuksella Turkin Superliigan Fenerbahceen. Sittemmin hän on pelannut Italiassa Inter Milanon ja Venäjällä Moskovan Spartakin joukkueissa.


== Maajoukkueura ==
Moses on pelannut Englannin alle 16-, 17-, 19- ja 21-vuotiaiden maajoukkueissa, mutta valitsi synnyinmaansa Nigerian aikuisten tasolla. Ensimmäisen A-maaottelunsa hän pelasi Afrikan-mestaruuskilpailujen karsintaottelussa Ruandaa vastaan helmikuussa 2012. Ensimmäiset kaksi maaottelumaaliaan hän teki Liberiaa vastaan saman vuoden lokakuussa. Hän pelasi viimeiset viisi ottelua Nigerian voittaessa Afrikan-mestaruuden 2013. Hän pelasi MM-kilpailuissa kaksi ottelua 2014 ja kolme ottelua 2018. 


== Lähteet ==
Victor Moses Transfermarkt-sivustolla (englanniksi)