revision: 19547539
title: Adel Chedli
url: https://fi.wikipedia.org/wiki/Adel_Chedli


---

Adel Chedli (arab. عادل الشاذلي‎‎, s. 16. syyskuuta 1976 La Ricamarie, Ranska) on tunisialainen uransa lopettanut jalkapalloilija. Keskikentällä pelannut Chedli edusti seuratasolla muun muassa FC Sochaux'ta, FC Istresiä ja Nürnbergiä.
Chedli on syntynyt ja kasvanut Ranskassa ja hänellä on sekä Ranskan että Tunisian kansalaisuus. Hän edustaa vanhempiensa kotimaan Tunisian maajoukkuetta vaikka pelasikin Ranskan nuorisojoukkueissa.


== Ura ==
Chedlin ensimmäinen seuransa oli AS Saint-Étienne, josta hänet siirrettiin vuonna 1997 FC Sochaux'hin, missä hän pelasi useita vuosia Ligue 1:ssa. Ennen siirtymistään Saksaan, Chedli pelasi 24 ottelua FC Istres'issä. Bundesliigassa hänellä on ollut vaikeuksia mahtua pelaavaan kokoonpanoon ja hän pelasikin kaudella 2005–2006 vain viisi ottelua. Matka jatkui sveitsiin FC Sioniin, jossa hän sai enemmän peliaikaa. Kauden päätteeksi Chedli kuitenkin matkasi Arabiemiirikuntaan Al-Sha'abiin, jossa hän pelasi 11 ottelua.
Kesällä 2008 Chedli palasi takaisin Eurooppaan allekirjoitettuaan kahden kauden sopimuksen vanhan seuransa FC Istresin kanssa.
Kesäkuussa 2010 Chedli allekirjoitti kahden vuoden sopimuksen tunisialaisen ES Sahelin kanssa. Avauskaudellaan hän pelasi kuusitoista ottelua ja teki niissä yhden maalin, joka syntyi vierasottelussa JS Kairouania vastaan. Seuraavalla kaudella (2011–2012) Chadli onnistui maalinteossa kahdesti. Hän oli aikeissa siirtyä kesken kauden Espéranceen, mutta siirto kariutui, koska Chadli oli jo edustanut ES Sahelia Afrikan Mestarien liigassa, eikä Espérancen valmentaja voinut näin käyttää häntä turnauksessa.Heinäkuussa 2012 Chedli siirtyi kesken kauden Marokkoon Raja Casablancaan. Hän voitti kauden päätteeksi Marokon mestaruuden ja lopetti myös pelaajauransa kyseiseen kauteen.


== Maajoukkue ==
Chedli pelasi ensimmäisen maaottelunsa 26. toukokuuta 1996 Senegalia vastaan. Hän teki heti debyyttiottelussaan maalin. Chedli oli mukana voittamassa Afrikan-mestaruutta vuonna 2004 ja hän pelasi Tunisian kaikissa kolmessa ottelussa vuoden 2006 MM-kisoissa.
Helmikuussa 2011 Chedli oli voittamassa Tunisian A' maajoukkueen kanssa maan ensimmäistä CHAN-turnauksen mestaruutta. Mestaruuden myötä hänestä tuli samalla historian ensimmäinen pelaaja, joka on voittanut sekä Afrikan-mestaruuden että Afrikan kansallisen mestaruuden.
29. maaliskuuta 2011 Chedli teki noin viiden vuoden tauon jälkeen paluun maajoukkueeseen. Hän pelasi ottelussa Omania vastaan 65 minuuttia. Chedli valittiin myöhemmin vuoden 2012 Afrikan-mestaruuskisoihin, jossa hänen roolinsa oli lähinnä mentorin rooli nuoremmille pelaajille. Chedli kuitenkin tuskastui, kun ei päässyt pelaamaan Tunisian viimeisessä lohko-ottelussa ja jätti joukkueen kesken kisojen. Muutamaa päivää myöhemmin hän ilmoitti päättäneensä maajoukkueuransa.


== Saavutukset ==


=== Seurajoukkueissa ===
Ranskan liigacup: 2004
Marokon mestaruus: 2013


=== Maajoukkueessa ===
Afrikan–mestaruus: 2004
CHAN-mestaruus: 2011


== Lähteet ==
Adel Chedlin profiili FC Istresin sivustolla (ranskaksi)


=== Viitteet ===