revision: 21497463
title: Larry Charles
url: https://fi.wikipedia.org/wiki/Larry_Charles


---

Larry Charles (s. 20. helmikuuta 1956) on yhdysvaltalainen elokuvaohjaaja ja käsikirjoittaja. Hänet tunnetaan parhaiten ohjaamistaan elokuvista Borat (2006), Brüno (2009) ja Diktaattori (2012), joiden pääosassa esiintyi Sacha Baron Cohen.
Charles esiintyi stand up -koomikkona 1970-luvulla kunnes hänet 1980-luvun alussa palkattiin käsikirjoittamaan sketsisarjaa Fridays. 1990-luvulla hän käsikirjoitti lukuisia jaksoja sarjoihin Seinfeld, Hulluna sinuun ja Dilbert. Vuonna 2000 Charles alkoi työskennellä myös ohjaajana ja hän on ohjannut jaksoja Larry Davidin sarjasta Jäitä hattuun. Hän on myös tuottanut muutaman jakson sarjasta Entourage.
Ensimmäisen elokuvansa Masked and Anonymous Charles ohjasi vuonna 2003. Hän käsikirjoitti elokuvan yhdessä Bob Dylanin kanssa salanimillä ja elokuvassa Dylan näytteli myös pääosaa. Nimekkäästä näyttelijäkaartista huolimatta elokuva jäi kuitenkin vähälle huomiolle. Charlesin seuraava ohjaus Borat oli paljon menestyksekkäämpi. Charles korvasi Boratin ohjaajana Todd Phillipsin, joka lähti kesken elokuvan teon. Vuonna 2008 Charles ohjasi Bill Maherin tähdittämän ja käsikirjoittaman humoristisen dokumentin Uskomatonta.


== Filmografia ohjaajana ==
Masked and Anonymous (2003)
Borat (2006)
Uskomatonta (2008)
Brüno (2009)
Diktaattori (2012)


== Lähteet ==


== Aiheesta muualla ==
Larry Charles Internet Movie Databasessa. (englanniksi)