revision: 21405602
title: Vuokkokalat
url: https://fi.wikipedia.org/wiki/Vuokkokalat


---

Vuokkokalat (Amphiprion) on koralliahventen heimoon kuuluva meressä elävien kalojen suku. Siihen kuuluu noin kolmekymmentä lajia, joista monia pidetään meriakvaarioissa. Akvaarioharrastuksessa vuokkokalat ryhmitellään värityksen mukaan.Vuokkokalat ovat pyöreämuotoisia, pystysuuntaan leveäraitaisia. Niiden väreissä on oranssia, valkoista ja mustaa, joskus sinistä ja punaistakin. 
Vuokkokalat ovat saaneet nimensä siitä, että ne elävät symbioosissa merivuokon kanssa. Jollakin tavalla vuokkokala on immuuni isäntävuokkonsa polttaville lonkeroille - suojausmenetelmän biologian yksityiskohdat ovat vielä selvittämättä, mutta ne liittynevät vuokon ihoa suojaavaan limakerrokseen. On ehdotettu kahta päähypoteesia: joko vuokkokala saa aineita siirtymään vuokon suojalimasta omaan limakerroksensa hankaamalla itseään vuokon lonkeroita vastaan, tai kalan biokemia on sellainen, että se tuottaa suoja-aineita. On todennäköistä, että molemmilla mekanismeilla on osuutensa asiaan, ehkä jopa siten, että sellaiset lajit, jotka sopeutuvat vain yhteen merivuokkolajiin (esimerkiksi punavuokkokala kuplavuokkoon, käyttävät eri mekanismia kuin sellaiset, jotka voivat valita monesta isäntävuokkolajista (kuten seepravuokkokala)Vuokkokalat tunnetaan myös siitä, että ne voivat vaihtaa sukupuolta. Vastakuoriutuneet pikkukalat ovat kaikki koiraita. Yhdessä vuokossa elää hallitseva naaras ja koiras ja mahdollisesti joukko pienempiä koiraita. Naaras on kooltaan suurin ja hallitsee kaikkia muita, vahvin koiras rökittää puolestaan nuorempiaan. Jos naaras kuolee, suurin koiras muuttuu naaraaksi.Akvaarioissa yleisesti pidettyjä lajeja ovat
vuokkokala Amphiprion ocellaris
naamiovuokkokala Amphiprion chrysopterus,
seepravuokkokala Amphiprion clarkii,
punavuokkokala Amphiprion frenatus,
valko-otsavuokkokala Amphiprion leucokranos
kiilavuokkokala Amphiprion percula
nauhavuokkokala Amphiprion sandaracinosMuita  lajeja ovat 

kaarivuokkokala Amphiprion akallopisos 
tummavuokkokala Amphiprion allardi 
riuttavuokkokala Amphiprion akindynos 
keltavuokkokala Amphiprion bicinctus
suruvuokkokala Amphiprion melanopus
sitruunavuokkokala eli malediivienvuokkokala  Amphiprion nigripes 
kaulusvuokkokala Amphiprion perideraion 
satulavuokkokala Amphiprion polymnus
keltapyrstövuokkokala Amphiprion sebaeSamettivuokkokala  (Premnas biaculeatus) muodostaa oman sukunsa Premnas. Molemmat suvut ovat kuitenkin samassa alaheimossa Amphiprionae.


== Lähteet ==
Wilkerson, J.D.: Clownfishes - A Guide to Their Captive Care, Breeding & Natural History.   Neptune City, NJ, USA: T.F.H Publications Inc., 2001. ISBN 1-890087-04-1.     


== Aiheesta muualla ==
Species in the genus Amphiprion. (peilipalvelin) FishBase. Froese, R. & Pauly, D. (toim.). (englanniksi)