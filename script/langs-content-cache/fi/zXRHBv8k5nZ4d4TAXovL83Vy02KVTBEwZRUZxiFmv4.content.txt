revision: 20652811
title: BattleLore (lautapeli)
url: https://fi.wikipedia.org/wiki/BattleLore_(lautapeli)


---

BattleLore on Richard Borgin suunnittelema ja Days of Wonderin julkaisema strateginen lautapeli. BattleLore perustuu samankaltaiseen mekaniikkaan kuin Borgin aiemmat pelit Battle Cry, Memoir ’44 ja Commands & Colors: Ancients, mutta siinä on keskiaika- ja fantasiateema.
BattleLore esiteltiin ensimmäisen kerran Essenin pelimessuilla vuonna 2006, ja julkaistiin maailmanlaajuisesti 30. marraskuuta samana vuonna.
Peli koostuu pelilaudasta, miniatyyreistä, useammasta korttipakasta sekä maastoelementeistä, kuten metsistä, kukkuloista ja muureista. Ohjekirjan lisäksi pelin mukana tulee seikkailukirja. Seikkailukirjan skenaario-ohjeiden mukaan pelilaudalle asetellaan maastoelementit ja joukot. Uusia seikkailuja voi tulostaa myös pelin internet-sivustolta, ja niitä voi suunnitella itse.


== Mekaniikka ==

Peli on korttivetoinen. Kummallakin pelaajalla on oma, salainen pakasta satunnaisesti vedetty käsi, joka määrittelee minkälaisia käskyjä pelaaja voi joukoilleen antaa. Taistelut ratkaistaan erikoisnopilla.
Tyypillisesti peli kestää pelaajien kokemuksesta riippuen noin 45–75 minuuttia.
Pelissä on sekä historiallisia, keskiaikaisia taisteluskenaarioita, että kehittyneempiä, fiktiivisiä fantasiaskenaarioita. Historiallisissa skenaarioissa joukot taistelevat miekoin ja jousin, mutta fantasiaskenaarioissa mukaan tulevat muun muassa velhot, loitsut, goblinoidit ja kääpiöt.


== Lisäosat ==
Alun perin Days of Wonder suunnitteli julkaisevansa yhdestä kahteen pientä lisäosaa kuukausittain, ja isomman lisäosan puolen vuoden välein. Ensimmäiset pienet lisäosat olivat Hill Giant -vuorenpeikko ja Earth Elemental -maaelementaali. Nämä lisäosat sisältävät ainoastaan yhden figuurin, ja säännöt sen käyttämiseksi.


=== BattleLore Epic ===
BattleLore Epic on ensimmäinen varsinainen julkaistu lisäosa. Se sisältää säännöt, joiden avulla peliä voi pelata jopa kuusi pelaajaa, kolme molemmalla puolella. Tällöin peliä pelataan kahdella rinnakkain asetetulla pelilaudalla. Aluksi säännöt olivat saatavana ilmaiseksi Days of Wonderin verkkosivustolta, mutta niiden käyttäminen vaati kuitenkin kahden pelin yhtäaikaista käyttöä. Kesäkuussa 2007 BattleLore Epic julkaistiin myös varsinaisena lisäosana, jonka mukana tulivat toinen pelilauta ja tarvittavat lisänappulat. Tällöin ei tarvita kahta peruspeliä.


=== Call to Arms ===

BattleLore: Call to Arms on BattleLoren toinen lisäosa. Sen keskeinen sisältö on uusi Deployment-mekanismi, jonka avulla pelaajat voivat helposti muokata olemassa olevia seikkailuja ja luoda uusia. Myös joukkojen ominaisuuksia voi muokata erikoistumiskorteilla.
Lisäosan mukana tulee uusien sääntöjen lisäksi uusia aseita ja maastoelementtejä, kuten suot, jyrkänteet ja linnoitukset. Lisäosan säännöt ovat ladattavissa ilmaiseksi Days of Wonderin verkkosivustolta.


=== Armeijapaketit ===
Vuonna 2007 BattleLoreen on julkaistu neljä armeijalisäosaa, jotka koostuvat lähinnä uusista miniatyyreistä ja niitä koskevista säännöistä ja seikkailuista.


==== Dwarven Battalion ====
BattleLore: Dwarven Battalion sisältää kääpiöarmeijan, joka koostuu neljästä säkkipillinsoittajasta, 16 keihäin ja kirvein aseistetusta kääpiösotilaasta sekä 12 uudesta bannerista. Uusien joukkojen sääntöjen ja tarvittavien korttien lisäksi Dwarven Battalion sisältää kaksi seikkailua.


==== Goblin Skirmishers ====
BattleLore: Goblin Skirmishers sisältää goblin-armeijan, joka koostuu soittokunnan johtajasta ja kolmesta rummunsoittajasta, 16 keihäin ja lingoin aseistetusta goblin-sotilaasta sekä 10 uudesta bannerista. Uusien joukkojen sääntöjen ja tarvittavien korttien lisäksi Goblin Skirmishers sisältää kaksi seikkailua.


==== Goblin Marauders ====
BattleLore: Goblin Marauders sisältää ratsastavan goblin-armeijan, joka koostuu soittokunnan johtajasta ja kolmesta rummunsoittajasta, 12 hyeenoilla ja strutseilla ratsastavasta hobgoblinista sekä 10 uudesta bannerista. Uusien joukkojen sääntöjen ja tarvittavien korttien lisäksi Goblin Skirmishers sisältää kaksi seikkailua.


==== Hundred Year's War ====
Hundred Year's War on historiallinen (medieval lore) lisäosa, joka sisältää uusia joukkoja ja aseita, jotka otettiin käyttöön satavuotisen sodan aikana. Lisäosa koostuu neljästä torvensoittajasta ja 32 hilparein, keihäin ja arbalestein aseistautuneesta sotilaasta, sekä 14 uudesta bannerista. Uusien joukkojen sääntöjen ja tarvittavien korttien lisäksi Hundred Year's War sisältää neljä uutta seikkailua, sekä Epic-version Agincourt-seikkailusta.


== Aiheesta muualla ==
Pelin virallinen sivusto (Arkistoitu – Internet Archive) (englanniksi)
Mikko Saaren artikkeli BattleLoresta lautapelit.fi -sivustolla (Arkistoitu – Internet Archive)
BattleLoreMaster.com, epävirallinen fanisivusto (englanniksi)