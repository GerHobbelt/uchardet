revision: 21356248
title: 30 (Adelen albumi)
url: https://fi.wikipedia.org/wiki/Adele


---

Adele Laurie Blue Adkins (s. 5. toukokuuta 1988 Lontoo), tunnetaan esiintyjänimellä Adele, on englantilainen laulaja-lauluntekijä. Hänen debyyttialbuminsa 19, joka julkaistiin vuonna 2008, oli sekä kaupallinen että arvostelumenestys. 19 on myynyt Britanniassa seitsenkertaisesti ja Yhdysvalloissa kahdesti platinaa sekä Suomessa kultaa. Ura Yhdysvalloissa lähti käyntiin esiintymisestä Saturday Night Live -televisio-ohjelmassa vuoden 2008 lopulla. Vuoden 2009 Grammy-palkintogaalassa Adele vastaanotti parhaan uuden artistin ja parhaan naisartistin palkinnot.
Adele julkaisi toisen studioalbuminsa 21 vuoden 2011 alussa. Albumi ylitti edellisen albumin menestyksen ja toi laulajalle useita palkintoja, mukaan lukien kuusi Grammy-palkintoa, kaksi Brit-palkintoa ja kolme American Music -palkintoa. 21 on myynyt Britanniassa 16-kertaisesti ja Suomessa kaksinkertaisesti platinaa. Yhdysvalloissa albumi pysyi ensimmäisellä sijalla pidemmän aikaa kuin mikään muu albumi sitten vuoden 1985, ja on saanut timanttilevyn sertifikaatin. 21 on myynyt maailmanlaajuisesti 30 miljoonaa kappaletta. Artistin kolmas albumi 25 julkaistiin vuonna 2015, ja siitä tuli myyntimenestys heti ilmestyttyään. Hänet palkittiin viidellä Grammyllä vuonna 2017. Adelen neljäs albumi 30 julkaistiin vuonna 2021, ja se nousi maailmanlaajuiseksi listaykköseksi.


== Varhainen elämä ==


=== Lapsuus ===
Adele syntyi työväenluokkaiseen perheeseen pohjoislontoolaisessa Tottenhamissa 5. toukokuuta 1988. Äiti Penny Adkins oli 18-vuotias taideopiskelija ja isä Mark Evans 22-vuotias. He olivat tavanneet ja muuttaneet yhteen vain vähän ennen kuin Penny oli alkanut odottaa lasta. Mark kuunteli vanhaa rhythm and bluesia, joten tytön toiseksi nimeksi annettiin Blue. Pennyn musiikkimaku oli modernimpi: hän kuunteli etenkin The Curea. Pariskunta erosi, kun Adele oli kolmevuotias. Mark palasi Walesiin mutta piti tyttäreensä yhteyttä senkin jälkeen. Adele myös vieraili isän ja velipuolensa Cameronin luona Cardiffissa. Isän ja tyttären yhteys katkesi muutamaksi vuodeksi, kun Mark alkoi juopotella menetettyään oman isänsä.Yksinhuoltaja Penny ja tytär Adele elivät vaatimattomasti ja heidän suhteensa muodostui hyvin kiinteäksi. Adelen elämässä oli läsnä myös laaja serkkujen ja sukulaisten joukko. Äiti vei pikku-Adelea konsertteihin ja tuki hänen musiikkiharrastustaan. Vuonna 1996 kahdeksanvuotiaasta Adelesta tuli suuri Spice Girls -fani. Sen jälkeen hän alkoi kuunnella yhdysvaltalaista r’n’b:tä kuten Destiny’s Childia ja Lauryn Hilliä, jonka albumia The Miseducation of Lauryn Hill hän pitää lempilevynään.


=== Kouluaika ===
Perhe muutti usein, joten Adele joutui vaihtamaan koulua toistuvasti, mikä hänestä oli kuitenkin vain hauskaa. Äitinsä uudesta elämänkumppanista Adele sai itselleen uuden isän. Yhdeksänvuotiaasta yksitoistavuotiaaksi Adele asui Brightonissa ja sen jälkeen Etelä-Lontoossa.Koulussa Adele menestyi keskinkertaisesti. Vapaa-aikanaan hän kuunteli levyjä ja kierteli levykaupoissa. Hän löysi Etta Jamesin ja Ella Fitzgeraldin musiikin, ja Etta Jamesista tuli hänen suosikkilaulajansa ja esikuvansa. Hän sai tilaisuuden kokeilla studiossa levyttämistä 14-vuotiaana, kun Mark-isän ystävä kutsui hänet nauhoittamaan version Blondien ”Heart of Glassista”. Adele kirjoitti myös jo omia laulujaan. Hän oli teini-ikäisenä rakastunut Pop Idol -voittaja Will Youngiin ja The Streetsin Mike Skinneriin.


=== Ilmaisutaidekoulu ===
Neljätoistavuotiaana Adele aloitti opinnot lontoolaisessa Brit School -ilmaisutaidekoulussa. Samaa koulua on käynyt moni muukin brittiläinen menestyslaulaja; Adelen aikana koulua kävivät myös Jessie J ja Noisettes-yhtyeen Shingai, joista tuli Adelen hyviä ystäviä. Koulutoveriensa mukaan Adele oli koulussa hyvin suosittu, ja häntä arvostettiin myös laulajana. Lukuaineista hän ei ollut kiinnostunut: hän lintsasi tunneilta ja oli lähellä tulla erotetuksi koulusta. Hän lopetti myös laulutunneilla käymisen ja opetteli laulamista vain kuuntelemalla suosikkejaan.


== Musiikkiura ==


=== Musiikkiuran alku ja 19 (2006–2010) ===
Eräs Adelen tuttavista teki Adelelle MySpace-sivut ja latasi sinne kolme Adelen kappaletta, jotka hän lähetti myös Platform-nimiseen verkkolehteen. Kun lehti julkaisi kappaleet, levy-yhtiötkin kiinnostuivat Adelesta. Keväällä koulunsa päättänyt 18-vuotias Adele teki syyskuussa 2006 levytyssopimuksen XL-levy-yhtiön kanssa. Hän kirjoitti uusia lauluja toukokuussa 2007 rikkoutuneen rakkaussuhteensa innoittamana. Hänet tapasi tuottajia ja laulunkirjoittajia, levytti studiossa ja esiintyi televisiossa Jools Hollandin musiikkiohjelmassa kesäkuussa. Vielä tuntematon Adele esitti ohjelmassa kappaleensa ”Daydreamer”. Ohjelma teki katsojiin vaikutuksen, ja toi uusia esiintymisiä televisiossa ja konserttien lämmittelijänä. Ensisingle ”Hometown Glory” julkaistiin loppuvuonna 2007. Joulukuussa Adele sai tietää voittaneensa BRIT Awardsin kriitikoiden valinta -palkinnon, joka myönnetään vuoden kuumimmalle nousevalle kyvylle.Adelen esikoisalbumi 19 joka julkaistiin tammikuussa 2008  on tyyliltään soulmusiikkia. Albumi oli sekä kaupallinen että arvostelumenestys. 19 on myynyt seitsenkertaisesti platinaa Britanniassa ja kaksinkertaisesti Yhdysvalloissa sekä kultaa Suomessa. Toukokuussa 2008 Adele aloitti Pohjois-Amerikasta pitkän maailmankiertueen nimeltä ”An Evening with Adele”. Adelen ura Yhdysvalloissa lähti käyntiin hänen esiinnyttyään televisio-ohjelmassa Saturday Night Live vuoden 2008 lopulla. Vuoden 2009 Grammy-palkintogaalassa Adele vastaanotti parhaan uuden artistin ja parhaan naispoplaulajan esityksen palkinnot.


=== 21 ja ”Skyfall” (2011–2014) ===

Adelen toinen albumi 21 julkaistiin alkuvuonna 2011. Se sisälsi monipuolisesti country-, blues-, soul-, pop- ja r&b-vaikutteita. Albumista tuli kansainvälisesti suuri menestys, ja se nousi listaykköseksi 17 Euroopan maassa ja Yhdysvalloissa. Albumi rikkoi Whitney Houstonin ennätyksen pisimpään Billboard 200 -listan kärjessä olleena naisartistin levynä ja Britanniassa Madonnan vastaavan ennätyksen. 21-albumia myytiin vuoden 2011 aikana 15 miljoonaa kappaletta. Albumi valittiin vuoden parhaaksi albumiksi Grammy-palkintogaalassa helmikuussa 2012. Adele oli ehdolla kuudessa eri sarjassa ja voitti ne kaikki. Vuoden 2012 BRIT Awards -gaalassa Adele valittiin vuoden naisartistiksi ja 21 vuoden parhaaksi albumiksi. American Music Awardseissa marraskuussa 2011 hän voitti ensimmäisenä naisartistina koskaan kolme palkintoa.Albumin ilmestymisen jälkeen keväällä 2011 Adele aloitti Adele Live -kiertueensa Norjasta. Suuresta suosiostaan huolimatta hän keskittyi keskisuuriin esiintymispaikkoihin sekä teattereihin ja karttoi suuria festivaaleja. Adele joutui keskeyttämään kiertueen pitkäksi aikaa aiemminkin vaivanneen kurkunpääntulehduksen vuoksi. Lokakuussa leikattiin äänihuulista polyyppi, mitä seurasi kuukausien toipumisjakso.Vuonna 2013 Adele voitti parhaan kappaleen Oscar-palkinnon ja Golden Globen James Bond -elokuvan 007 Skyfall tunnuskappaleesta ”Skyfall”. Adele sävelsi ja sanoitti esittämänsä kappaleen yhdessä Paul Epworthin kanssa.


=== 25 (2015–2020) ===
Toisen ja kolmannen albuminsa välillä Adele vietti kolmen vuoden ajan hiljaiseloa ja sai lapsen. Adelen kolmas albumi 25 julkaistiin marraskuussa 2015. Albumi oli suuri myyntimenestys heti ilmestyttyään. Omakohtainen albumi kertoo nuoruuden ja aikuisuuden taitekohdasta ja käsittelee jälleen myös Adelen miessuhteita.Albumin julkaisemisen jälkeen Adele lähti konserttikiertueille, joista Euroopan kiertue kesti helmikuusta 2016 kesäkuuhun ja Yhdysvaltain kiertue heinäkuusta 2016 marraskuuhun. Vuonna 2017 hän konsertoi vielä Australiassa, Uudessa-Seelannissa ja Wembleyllä. Adelella on ollut usein tapana pyytää yleisöstä faneja kanssaan lavalle juttelemaan, laulamaan ja ottamaan selfieitä.Syyskuussa 2016 Adele ilmoitti haaveistaan keskeyttää musiikkiuransa toistaiseksi ja opiskella yliopistossa, sekä pitää huolta lapsestaan.Vuonna 2017 Adele sai viisi Grammyä parhaasta albumista ja parhaasta pop-albumista (25), kappaleesta ja levytyksestä (Hello) sekä parhaasta pop-sooloesityksestä.


=== 30 (2021–) ===
Adele vihjasi työskentelevänsä neljännen albuminsa parissa jo vuonna 2019, mutta koronaviruspandemia pitkitti albumin julkaisua. Syksyllä 2021 Adele tiedotti julkaisevansa 19. marraskuuta 2021 neljännen albuminsa, joka on nimeltään 30. Adelen mukaan 30 ei ole eroalbumi, vaikka sillä käsitelläänkin hänen avioeroaan. Albumin avulla hän haluaa selittää pojalleen, miksi päätyi hajottamaan tämän elämän tullakseen itse onnelliseksi. Albumin ensimmäinen single, ”Easy on Me”, julkaistiin saman vuoden lokakuussa. Se oli Adelen ensimmäinen julkaisu lähes viiteen vuoteen. Albumi nousi heti maailmanlaajuiseksi listaykköseksi.


== Yksityiselämä ==
Adele varjelee tarkoin yksityiselämäänsä. Hän pyrkii elämään normaalia elämää ja kieltäytyy pintaliitoelämästä. Hän ei myöskään mainosta mitään tuotteita tai tee rahakkaita yksityiskeikkoja.Adele on ollut naimisissa entisen pankkiirin ja kehitysmaissa vesiprojektia vetäneen Simon Koneckin kanssa. He tapasivat vuonna 2011. Parilla on lokakuussa 2012 syntynyt poika. Adele kutsui Koneckia ensimmäisen kerran aviomiehekseen vuoden 2017 Grammy-juhlassa pitämässään kiitospuheessa, ja vahvisti pian sen jälkeen, että he olivat menneet naimisiin. Pariskunta ilmoitti huhtikuussa 2019 liittonsa päättyneen. He olivat muuttaneet erilleen jo joulun maissa 2018, mutta lopullisen eron he saivat vasta vuoden 2021 alussa.


== Diskografia ==
19  (2008)
21  (2011)
25  (2015)
30  (2021)


== Lähteet ==
James, Sarah-Louise: Adele: Tähden tarina. alkuteos: Adele. A Celebration of an Icon and Her Music (2012).   Schildts & Söderströms, 2012. ISBN 978-951-52-3042-3.     


=== Viitteet ===


== Aiheesta muualla ==
Virallinen sivusto Kuvia tai muita tiedostoja aiheesta Adele Wikimedia Commonsissa