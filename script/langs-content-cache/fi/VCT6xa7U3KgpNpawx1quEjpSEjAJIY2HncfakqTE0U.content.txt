revision: 21638276
title: Pepsi
url: https://fi.wikipedia.org/wiki/Pepsi


---

Pepsi tai Pepsi-Cola on kofeiinia sisältävä kolajuoma ja elintarvikekonserni PepsiCon tavaramerkki. Pepsi on markkinajohtaja Coca-Colan merkittävin kilpailija kolajuomissa.


== Historia ==
Vuonna 1893 Pohjois-Carolinasta kotoisin oleva apteekkari Caleb Bradham ryhtyi valmistamaan vedestä, sokerista, vaniljasta, harvinaisista öljyistä sekä kolapähkinöistä kehittämäänsä uutta juomaa, joka tunnettiin nimellä "Brad's Drink". 
Vuonna 1898 Bradhamn nimesi juoman Pepsi-Colaksi sen jälkeen, kun oli ostanut Pep Kola -nimen paikalliselta kilpailijalta. Nimi Pepsi tulee sanasta dyspepsia (ruoansulatushäiriö). Monesti kerrotaan, että  Pepsi-nimi tulisi pepsiini-nimisestä entsyymistä, jota on mukana kolapähkinöissä ja jolla sanotaan olevan terveyttä edistäviä vaikutuksia. Tästä ei ole varmuutta, sillä  PepsiCo ei tiedä tai halua kertoa, mitä ainesosia juomassa alun perin oli.Samalla kun Pepsi tuli 1900-luvun puolivälissä vähitellen yhä suositummaksi ja alkoi tosissaan uhata Coca-Colan markkinajohtajuutta, se sai maineen "mustien juomana", koska se oli kilpailijaansa halvempaa ja saavutti sen takia suurempaa suosiota tämän kansanosan keskuudessa. Pepsin menestys alkoi toden teolla kuitenkin vasta 1980-luvun loppupuolella, kun tavaramerkkiä uusittiin ja käynnistettiin mittavat mainoskampanjat. Mainosmottona oli "Generation Blue" (Sininen sukupolvi), ja mainoksissa esiintyivät muun muassa Michael Jackson, Lionel Richie ja Cindy Crawford. Viime vuosina mainoksissa on nähty muun muassa  WWE-painija CM Punk, jalkapalloilijat David Beckham ja Drew Brees, laulajat Britney Spears, Beyoncé Knowles ja Pink, One Direction, tyttöyhtye Spice Girls, laulaja-näyttelijä Enrique Iglesias ja valokuvamalli Tyra Banks. Suomalaisista Pepsin mainoskampanjoissa ovat olleet mukana Frederik ja Extreme Duudsonit. Vuosittain tehdään myös Pepsi Chart -levyjä.
Pepsi oli ensimmäinen länsimainen Neuvostoliitossa sallittu tuote. Kylmän sodan aikaan Pepsillä oli laajat markkinat Neuvostoliitossa, mutta sen hajottua Coca-Cola on ollut myös Venäjällä markkinajohtajana.
Vuonna 1944 tuotiin ensimmäiset Pepsit Suomeen, ja vuonna 1968 aloitettiin valmistaminen Suomessa lisenssillä. Vuonna 1999 Pepsin valmistus siirtyi Sinebrychoffilta Hartwallille, ja kilpailija Coca-Colan valmistus puolestaan Hartwallilta Sinebrychoffille.Pepsiä myytiin nimellä Pecsi Argentiinassa ja Meksikossa vuonna 2009 markkinointikampanjan yhteydessä.


== Tuotteet ==
Juoman ainesosina käytetään vettä, sokeria, hiilihappoa, elintarvikeväriä E150d (sokerikulööri), fosforihappoa, kofeiinia ja aromeja sekä makeutusaineet (E950, E955).Syksyyn 2021 asti ainesosat: vesi, sokeri, hiilidioksidi, väri (E150d), happamuudensäätöaine (E338) ja aromit (mm. kofeiini).
Valmistaja PepsiCon oman kertomuksen mukaan pakkauksen värit valkoinen, sininen ja punainen viittaavat Yhdysvaltain lipun väreihin. Yhtiö halusi tällä valinnalla osoittaa tukensa maalleen toisen maailmansodan aikana.


=== Pepsi Max ===
Pepsi Max (lyhennetään joskus PM) lanseerattiin vuonna 1993. Sen ensiesittely Suomessa oli vuonna 1994. Pepsi Max on nykyään Suomen juoduin sokeriton virvoitusjuoma.


=== Pepsi Next ===
Pepsin kasvisuutejuoma, jossa on 30 prosenttia vähemmän sokeria kuin perinteisessä Pepsissä. Makeutettu isoglukoosilla, aspartaamilla, asesulfaami K:lla ja sukraloosilla. Juoman valmistajana toimi PepsiCo. Pepsi Next julkaistiin koe-eränä muutamissa myymälöissä vuonna 2011 ja täysin puolestaan vuonna 2012. Suomeen juoma saapui maaliskuussa 2014.Tammikuussa 2015 Pepsi Next -juomaa ryhdyttiin myymään uudessa, vihreän värisessä pakkauksessa. Juoman valmistus kuitenkin lopetettiin kannattamattomana loppuvuodesta 2015 ja Suomessakin viimeiset myyntierät myytiin vuoden 2016 aikana.


== Yritys ==
PepsiCon päämaja toimii Purchasessa, New Yorkin osavaltiossa. Yhtiö nykyisessä muodossaan syntyi vuonna 1965 Pepsi-Colan ja Frito-Layn fuusion yhteydessä. 2001 se yhdistyi Quaker Oats Companyn kanssa, mikä teki PepsiCosta maailman viidenneksi suurimman elintarvike- ja juomavalmistajan.
Koska Pepsi on kilpailijaansa Coca-Colaa halvempaa, monet ravintolat ovat tilanneet juomansa paikalliselta Pepsi-valmistajalta. Erityisesti Suomessa Pepsiä myyvien ravintoloiden määrä saavuttaa Coca-Colaa myyvien määrää, koska Hartwallilla on suuri markkinaosuus.


== Logot ==
Vuosiluvuiksi on merkattu vain ne vuodet, jolloin logo oli ensisijaisessa käytössä. Useita toissijaisia logoja on ollut myöhemmin lyhttaikaisessa käytössä esimerkiksi kampanjoiden ajan.

		
		
		
		
		
		
		
		
		
		
		
		
Lähde:


== Lähteet ==


== Aiheesta muualla ==

PepsiCo-yhtiö
PepsiCon Suomen osasto
Pepsi music (Arkistoitu – Internet Archive)