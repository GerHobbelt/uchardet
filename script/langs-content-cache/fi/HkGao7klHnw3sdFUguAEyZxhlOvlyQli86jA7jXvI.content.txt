revision: 21642962
title: Johnny Arthur
url: https://fi.wikipedia.org/wiki/Johnny_Depp


---

John Christopher ”Johnny” Depp II (s. 9. kesäkuuta 1963 Owensboro, Kentucky) on yhdys­valtalainen näyttelijä, joka on työskennellyt myös ohjaajana, käsikirjoittajana, tuottajana ja muusikkona. Depp tunnetaan muun muassa elo­kuva­sarjan Pirates of the Caribbean kapteeni Jack Sparrow’na.


== Varhainen elämä ==
Deppin isä John Christopher Depp I oli insinööri ja äiti Betty Sue Palmer tarjoilija. Vanhemmat erosivat, kun Depp oli 15-vuotias. Deppillä on myös kolme vanhempaa sisarusta, isoveli Danny sekä iso­siskot Debbie ja Christie. Perhe asui aluksi Kentuckyn osa­valtiossa, mutta päätyi muuttamaan useita kertoja, ennen kuin asettui Floridan Miramariin. 
Depp lopetti koulun­käynnin teini-iässä ja toimi kitaristina The Kids -nimisessä yhtyeessä. Yhtye muutti pian Los Angelesiin tavoittelemaan levytys­sopimusta. Depp teki tuolloin monenlaisia sivu­töitä, kunnes alkoi käydä elo­kuvien koe­kuvauksissa näyttelijä Nicolas Cagen suosituksesta. Hän myi kuula­kärki­kyniä puhelimitse, mistä saaduilla tuloilla elätti paitsi itsensä myös silloisen vaimonsa.


== Ura ==


=== Näyttelijänä ===
Ensimmäinen rooli Deppillä oli elo­kuvassa Painajainen Elm Streetillä vuonna 1984. Tämän jälkeen hän esiintyi sota­elo­kuvassa Platoon – nuoret sotilaat. Kuuluisaksi hän kuitenkin tuli vasta näyteltyään pää­osaa nuorten­sarjassa 21 Jump Street vuosina 1987–1989. 21 Jump Streetin kuvauksissa Depp tapasi avustajana eräässä jaksossa olleen, vielä silloin vielä synnyin­nimeään Brian Warner käyttäneen Marilyn Mansonin, josta tuli myöhemmin Deppin paras ystävä ja hänen tyttärensä, Lily-Rose Deppin, kummi­setä. Deppin sopimus olisi ollut pidempi, mutta hän halusi aloittaa elo­kuva­uran.Depp teki vuonna 1990 kaksi elo­kuvaa, joista toinen oli John Watersin Cry-Baby ja toinen Tim Burtonin ohjaama Saksikäsi Edward. Burton ja Depp ovat Saksi­käden jälkeen tehneet yhteis­työtä myös seitsemässä muussa elo­kuvassa.
Muita Deppin 1990-luvun elo­kuvia ovat Gilbert Grape, Ed Wood, Operaatio Donnie Brasco sekä Pelkoa ja inhoa Las Vegasissa. Depp ohjasi ja käsi­kirjoitti elo­kuvan Soturi, jossa hän näytteli itse pää­osaa Marlon Brandon kanssa.
Depp, Colin Farrell ja Jude Law palkattiin elo­kuvaan The Imaginarium of Doctor Parnassus Heath Ledgerin tilalle tämän kuoltua ennen elo­kuvan valmistumista.
Vuonna 2009 Depp oli kertojana The Doorsista kertovassa musiikki­dokumentissa When You’re Strange.
Depp on yksi Hollywoodin parhaiten palkatuista näyttelijöistä. Hän on menestynyt erilaisissa edustavaa ulko­näköä koskevissa äänestyksissä: vuonna 2009 America’s Parade -aikakaus­lehdessä Johnny Depp valittiin Halle Berryn ohella seksikkäimmäksi tähdeksi.Loka­kuussa 2018 Disney-yhtiö ilmoitti, että Depp ei tule saamaan roolia tulevissa Pirates of the Caribbean -elo­kuvissa.


=== Muusikkona ===
Elo­kuva­uransa lisäksi Depp on toiminut muusikkona. Deppillä ja hänen ystävillään oli 1990-luvulla harrastelija­yhtye P, joka on julkaissut yhden albumin ja sittemmin jatkanut satunnaisella keikkailulla. Hän on soittanut kitaraa muun muassa Oasiksen Be Here Now -albumilla (1997) kappaleella Fade In/Out, Shane MacGowan and the Popesin The Snake-albumilla (1994) kappaleella That Woman's Got Me Drinking, Iggy Popin kappaleella Holly­wood Affair (1999) sekä Vanessa Paradis’n albumin Bliss (2000) kappaleella "Firmaman". Depp sävelsi osaksi Paradis’n albumille kappaleet Bliss ja St. Germain. Depp on soittanut kitaraa elo­kuvissaan, kuten Pienessä suklaa­puodissa kappaleella Minor Swing ja Once Upon a Time in Mexicossa itse säveltämällään kappaleella Sands' Theme. Lisäksi hän on soittanut kitaraa ja rumpuja Marilyn Mansonin vuoden 2012 albumin Born Villainin coverilla Carly Simonin kappaleesta You’re So Vain. Depp on myös esiintynyt useita kertoja Mansonin kanssa. Vuonna 2015 Depp, Alice Cooper ja Joe Perry perustivat superyhtyeen nimeltä Hollywood Vampires, joka soittaa pää­asiassa rock-covereita.


=== Liiketoiminta ===
Vuonna 2004 Depp perusti elo­kuva­tuotanto­yhtiön Infinitum Nihil yhteis­työssä Initial Entertainment Groupin kanssa. 
Depp on esiintynyt H&M-vaateketjun sekä Mont Blancin mainoksissa. 
Depp omisti osan The Viper Room -nimistä yö­kerhoa Los Angelesissa, mutta myi osuutensa vuonna 2004. Hän omistaa osan pariisilaisesta Man Ray -ravintolasta.


== Yksityiselämä ==
Depp oli vuosina 1983–1985 naimisissa maskeeraaja Lori Ann Allisonin kanssa. Myöhemmin Depp seurusteli Jennifer Greyn, Sherilyn Fennin, Winona Ryderin ja Kate Mossin kanssa.
Vuodesta 1998 lähtien Depp seurusteli Vanessa Paradis'n kanssa. Parilla on kaksi lasta; Lily-Rose Depp (1999) ja John "Jack" Christopher III (2002). Depp asui perheineen Ranskassa, Plan de la Tour -nimisessä kylässä lähellä St. Tropezia. Lisäksi heillä oli koti Los Angelesissa ja yksityinen saari Karibialla. Vuoden 2012 alussa Deppin väitettiin eronneen, mutta Vanessa Paradis kielsi erohuhut. 19. kesä­kuuta 2012 Deppin edustaja kuitenkin vahvisti parin eroavan.


=== Avioliitto ja oikeudenkäynti ===
Helmikuussa 2015 Depp meni naimisiin näyttelijä Amber Heardin kanssa. Heard jätti kuitenkin jo toukokuussa 2016 avio­ero­hakemuksen ja syytti Deppiä pahoin­pitelystä sekä haki oikeudelta tälle lähestymiskiellon. Heard myöhemmin hylkäsi syytteensä ja pari päätti avio­liittonsa seitsemän miljoonan avio­ero­sopimukseen. Depp haastoi Heardin oikeuteen kunnian­loukkauksesta vuonna 2019 väittäen syytteiden häntä vastaan olleen valheellisia sekä Heardin pahoin­pidelleen häntä fyysisesti heidän suhteensa aikana. Tammi­kuussa 2020 britti­tabloidi Daily Mail julkaisi kaksi vuosina 2015 ja 2016 nauhoitettua äänitettä, joilla Amber Heard muun muassa myöntää lyöneensä Deppiä ja heittäneensä painavia esineitä, kuten pannuja, maljakoita ja kattiloita, tätä kohti. Heard myös sanoo, ettei hän pysty lupaamaan, ettei kävisi taas Deppiin käsiksi. Toisella nauhoitteella Heard pilkkaa Deppiä siitä, että hän on pahoin­pitelyn uhri ja yllyttää häntä kertomaan sen maailmalle ja katsomaan kuinka moni uskoo häntä, koska hän on mies ja painavampi kuin Heard. Deppin asian­ajajat ovat vahvistaneet nauhoitteiden autenttisuuden. Heardin asian­ajajat eivät kieltäneet nauhoitteen autentisuutta, mutta korostavat, että vaikka Heard olisikin lyönyt Deppiä, se ei tarkoita, että hän ei voisi itse olla pahoin­pitelyn uhri. Vuotta aiemmin Heardin asian­ajajat olivat kiistäneet Deppin syytteet pahoin­pitelystä.Oikeuden­käynnissä Depp tunnusti käyttäneensä kannabista yhdessä ala­ikäisen, silloin 13-vuotiaan, lapsensa Lily-Rosen kanssa.Heard kirjoitti joulukuussa 2018 Washington Postiin kirjoituksen, jossa hän käsitteli lähisuhdeväkivaltaa ja kertoi itse kohtaamastaan lähisuhdeväkivallasta. Vaikka Heard ei nimennyt tekijää, sen katsottiin laajalti koskevan Deppiä. Depp nosti kirjoituksesta kunnianloukkauskanteen. Huhti-toukokuussa 2022 käytiin seitsemän viikkoa kestänyt kunnianloukkausoikeudenkäynti Fairfaxin oikeussalissa. Huomiota herättäneessä oikeudenkäynnissä Heard tuomittiin maksamaan Deppille 15 miljoonaa dollaria kunnianloukkauksesta ja vastaavasti Depp tuomittiin maksamaan Heardille kaksi miljoonaa dollaria. Oikeudenkäynti oli Deppille voitto, ja hän on kertonut saaneensä "elämänsä takaisin". Joulukuussa 2022 he pääsivät sopuratkaisuun kunnianloukkausasiassa ja sopivat että Heard maksaa Deppille miljoona dollaria. Heard maksoi kesäkuussa 2023 summan Deppin määräämille viidelle hyväntekeväisyysjärjestölle, 200 000 dollaria kullekin.


=== Comanchien kunniajäsenyys ===
Touko­kuussa 2012 alkuperäis­kansaa edustavan järjestön (Americans for Indian Opportunity) perustaja LaDonna Harris hyväksyi Deppin ryhmäänsä saatuaan tietää, että Deppin suku­juurissa on intiaani­verta. Comanche Nationin puheen­johtajan tunnustettua Harrisin toimen­piteen Deppistä tuli comanche-heimon kunnia­jäsen. Depp on itse kertonut, että hän arvelee iso­iso­äitinsä olleen osittain intiaani, mahdollisesti cherokee tai creek.


== Valikoitu filmografia ==


== Palkinnot ja ehdokkuudet ==
Soturi pääsi kilpailemaan Cannesin elo­kuva­juhlille, mutta vastaan­otto ei ollut erityinen. Vuonna 1999 Depp sai ranskalaisen César-elo­kuva­palkinnon urastaan sekä vuonna 2000 oman tähden Hollywoodin Walk of Famelle.
Ensimmäisen Oscar-palkintoehdokkuutensa Depp sai vuoden 2003 elokuvasta Pirates of the Caribbean: Mustan helmen kirous. Hän sai ehdokkuuden seuraavana vuonna elo­kuvasta Finding Neverland – tarinan lähteillä. 2007 vuonna Johnny oli kolmannen kerran ehdolla Oscariin mies­pää­osan roolista Sweeney Todd: Fleet Streetin paholaisparturi, mutta jäi vaille palkintoa. Hän kuitenkin sai ensimmäistä kertaa urallaan Golden Globen oltuaan aiemmin ehdokkaana yhteensä seitsemän kertaa.
Johnny Deppin mukaan nimettiin vuonna 2013 hummereille ja skorpioneille sukua oleva muinainen laji Kooteninchela deppi.


== Lähteet ==


== Kirjallisuutta ==
Robb, Brian J.: Johnny Depp – Kapinallinen.    Minerva Kustannus, 2007.      
Salisbury, Mark & Burton, Tim: Burton on Burton. Depp, Johnny esipuhe.   Like, 2000.      (englanniksi)
George-Warren, Holly (toim.): The Rolling Stone Book of the Beats: The Beat Generation and American Culture. Depp, Johnny (luku Kerouac, Ginsberg, the Beats and Other Bastards Who Ruined My Life.   Hyperion, 1999.      (englanniksi)


== Aiheesta muualla ==
 Kuvia tai muita tiedostoja aiheesta Johnny Depp Wikimedia Commonsissa