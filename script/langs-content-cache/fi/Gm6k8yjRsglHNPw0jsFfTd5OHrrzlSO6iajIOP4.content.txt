revision: 21641330
title: Wolkoffin talomuseo
url: https://fi.wikipedia.org/wiki/Wolkoffin_talomuseo


---

Wolkoffin talomuseo on Lappeenrannan kaupungille kuuluva museokohde. Wolkoffin talo on osa Lappeenrannan museoita, joita ovat lisäksi Etelä-Karjalan museo, Lappeenrannan taidemuseo ja Ratsuväkimuseo.   
Wolkoffin talo sijaitsee Lappeenrannassa Kauppakadun ja Ainonkadun kulmassa. Wolkoffin talo on rakennettu vuonna 1826. Ainonkadun puoleinen siipi on rakennettu vuonna 1905. Venäläinen Wolkoffien suku omisti kauppiastalon vuosina 1872 - 1986. Perikunta lahjoitti talon museoksi vuonna 1986, ja vuonna 1993 se avattiin yleisölle.


== Historiaa ==
Lappeenrannan Kauppakadun ja Suuren Rantakadun (nykyisin Ainonkatu) kulmaan rakennettiin puinen kauppakartano vuonna 1826. Rakennuttaja oli kauppias Jacob Claudelin.Ivan Wolkoff  osti kauppakartanon kauppias Zirjakovilta vuonna 1872. Ivan sai perheensä kanssa Suomen kansalaisuuden vuonna 1871, joka mahdollisti talon virallisen omistamisen ja lainhuudatuksen. Ivan Wolkoff (1827 - 1900) oli kotoisin Jaroslavlista Venäjältä. Hän tuli Lappeenrantaan 1840-luvulla. Lappeenrannassa Ivan toimi puutarhurina, teurastajana ja kauppiaana. Ivan Wolkoffilla oli  Kauppakadulla  Wolkoffin talossa sekatavarakauppa. Kauppias Claudelinin aikaan kaupantekoa tehtiin pihan puolelta. Nykyisin kaupan tiloissa toimii Wolkoffin puoti.Kauppiasuransa lisäksi Ivan Wolkoff toimi merkittävästi ortodoksisen kirkon hyväksi. Ivan valittiin Lappeenrannan ortodoksisen Pokrovan kirkon kirkonisännäksi, jonka tehtäviä hän hoiti 1860-luvulta vuoteen 1900 asti.Wolkoffin suvun taloa ovat Ivan Wolkoffin jälkeen isännöineet Ivan Wolkoffin  pojat Mihail Wolkoff (k. 1901) ja Nikolai Wolkoff (k. 1912), Nikolai Wolkoffin  lapset Johannes Wolkoff (k. 1969) ja Anna Wolkoff-Nissinen (k. 1983)  ja Johannes Wolkoffin lapset.


== Näyttelyt ==
Taloon tutustutaan opastetuilla kierroksilla. Wolkoffin talomuseossa on myös museokauppa, Wolkoffin puoti. Opastetut kierrokset alkavat puodista.Talomuseo on suvun vuonna 1986 luovuttamassa asussa. Opastetulla kierroksella liikutaan rakennuksen alakerrassa. Nähtävillä on ”naisten kabinetti ” ja makuuhuone, sali, miesten työhuone, ruokasali, makuuhuone, lastenhuone ja keittiö.Pääsiäisenaikaan järjestetään opastettuja pääsiäiskierroksia. Talon saliin katetaan Wolkoffin suvun perinteiden mukaan pikkupöydille pääsiäisherkkuja kuten baba ja kulitsa. Ortodoksisessa kirkossa pääsiäiseen valmistaudutaan ja paastoa seuraa suuri juhla. Wolkoffin suku on muistellut paastonaikaan ja pääsiäiseen liittyviä traditioita.Wolkoffin museossa on jouluaikaan opastettuja joulukierroksia, joissa tutustutaan Johannes Wolkoffin perheen joulunvieton tapoihin. Talossa on jouluaikaan nähtävillä kattoon asti oleva, koristeltu kuusi.


== Lähteet ==