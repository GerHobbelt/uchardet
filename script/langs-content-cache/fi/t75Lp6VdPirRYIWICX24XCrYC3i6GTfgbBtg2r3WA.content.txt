revision: 21505990
title: Vladislav III
url: https://fi.wikipedia.org/wiki/Vladislav_III


---

Vladislav III (1424–1444) oli Puolan kuningas 1434–1444 ja Unkarin kuningas 1440–1444.Hän oli Vladislav II Jagiellon poika ja seurasi isäänsä valtaistuimelle kymmenvuotiaana. Useimmat päätökset teki kuitenkin hänen isänsä läheinen ystävä, Krakovan piispa Oleśnicki. Tämä järjesti myös sen, että Unkarin Habsburgeja vastustavat aateliset äänestivät Vladislavin kuninkaaksi vuonna 1440 kuningas Albrekt II:n kuoltua. Tästä seurasi kuitenkin kolmen vuoden sisällissota, kun Albrektin leski yritti saada kruunun vastasyntyneelle pojalleen Ladislaus V:lle.Vuonna 1443 Vladislav ja hänen tärkein unkarilainen tukijansa János Hunyadi johtivat 40 000 miehen armeijan Balkanille. He saivat turkkilaiset vetäytymään Serbiasta ja Albaniasta. Kaksi päivää rauhansopimuksen jälkeen Vladislav rikkoi sen uskonnon nimissä ja hyökkäsi uudelleen turkkilaisten kimppuun. Turkkilaiset voittivat Varnan taistelun ja Vladislav sai taistelussa surmansa.


== Lähteet ==