revision: 21385494
title: Olaus Sirma
url: https://fi.wikipedia.org/wiki/Olaus_Sirma


---

Olaus Matinpoika Sirma (n. 1655 Orajärvi, Sodankylä – 1719 Enontekiö) oli saamelainen pappi ja runoilija. Hän oli ensimmäinen yliopistokoulutuksen saanut saamelainen. Sirma tunnettiin myös nimellä Herra Vuolevi.
Sirma kävi koulua Torniossa ja lähti vuonna 1672 opiskelemaan papiksi Uppsalan yliopistossa. Hän toimi vuodesta 1675 aina kuolemaansa saakka Enontekiön kappalaisena.
Sirma tallensi muistiin saamelaisten joikuja, Kaksi näistä joiuista ilmestyi saamenkielisinä ja latinaksi käännettyinä runoina Johannes Schefferuksen Lapponia-kirjassa, joka julkaistiin Frankfurtissa 1673. Runot herättivät suurta kiinnostusta ja niinpä ne käännettiin myös saksan, ranskan, englannin ja hollannin kielille. Ensimmäinen runo Kulnasadž vaatimeni (Juokse porosein) käsittelee talven keskellä naista kaipaavaa miestä ja toinen Mårse faurog (Morsiamen joiku) kertoo kosijasta, joka joutuu elämään kesällä kaukana rakastetustaan. Runot antoivat vaikutteita muun muassa amerikkalaiselle runoilija Henry Longfellow’lle, saksalaiselle runoilija Johann Wolfgang von Goethelle ja suomalaiselle Johan Ludvig Runebergille. 
Sirman äidinkieli oli keminsaame, ja hän käänsi myös Johannes Gezeliuksen katkismuksen keminsaameksi. Käsikirjoitus painettiin vasta 1913, sillä Sirma ei elinaikanaan saanut rahoitettua sen painattamista. Saamelaiskielten tutkijan Pekka Sammallahden mukaan vielä Sirman aikana erot nykyään eri kieliksi luettavien pohjoissaamen, inarinsaamen, koltansaamen ja sittemmin hävinneen keminsaamen välillä eivät olleet vielä niin suuria kuin nykyään, ja 1600-luvulla Sirma luultavasti kykeni puhumaan ymmärrettävästi Kaaresuvannon ja Kuolan saamelaisten kanssa.
Kirjailija Arvi Järventaus kuvasi romaanissaan Risti ja noitarumpu Olaus Sirman elämää Enontekiön pappina. Olaus Sirman patsas paljastettiin 24. lokakuuta 2012 hänen synnyinkylässään Orajärvellä.


== Lähteet ==
PopuLappi: Olaus Matinpoika Sirma
Sodankylän kunta: Olaus Sirman muistomerkkijuhla Orajärvellä 24.10.2012


=== Viitteet ===


== Aiheesta muualla ==
SKS Biografiakeskus: Olaus Sirman elämäkerta
Maalainen-blogi 26.2.2007: Kulnasatz poroni sekä toinen runo