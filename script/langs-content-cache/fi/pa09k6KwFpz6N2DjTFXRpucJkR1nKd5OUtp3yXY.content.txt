revision: 19290701
title: Hala Ludowa
url: https://fi.wikipedia.org/wiki/Hala_Ludowa


---

Hala Stulecia (Satavuotishalli, aik. Hala Ludowa eli Kansanhalli, alun perin saksaksi Jahrhunderthalle), on ympyränmuotoinen messu- ja näyttelyrakennus Wrocławissa (vuoteen 1945 Breslau, osa Saksaa), Sleesiassa, Puolan lounaisosassa.  Halli on ollut Unescon maailmanperintökohde vuodesta 2006.Max Bergin suunnittelema halli rakennettiin 1911–1913 Saksan Napoleonia vastaan käytymien vapaussotien muistoksi ja erityisesti Breslaun lähellä käydyn voittoisan taistelun kunniaksi. Halli ympäristöineen rakennettiin messu- ja näyttelyalueeksi, jolla oli määrä esitellä Sleesian historiaa ja taloudellisia saavutuksia. Hallin avajaisten yhteydessä 1913 järjestettiin iso Satavuotisnäyttely.
Valmistuessaan Satavuotishalli oli maailman suurin teräsbetonirakennelma. Sen kupolin sisähalkaisija on 69 metriä ja korkeus 42 metriä. Hallin pinta-ala on 14 000 m². Itse hallin lisäksi alue koostuu 56 muusta näyttelytilasta sekä isosta vesialtaasta, jota kiertää puoliympyrän muotoinen pergola.
Vuonna 1930 Adolf Hitler esiintyi Satavuotishallissa 25 000 ihmiselle.
Toisen maailmansodan jälkeen, kun kaupunki oli siirtynyt Puolan hallintaan, Satavuotishalli nimettiin Kansanhalliksi (Hala ludowa). Siinä järjestettiin vuonna 1948 suuri Takaisinsaatujen alueiden näyttely /(Wystawa Ziem Odzyskanych), joka esitteli Saksasta Puolaan liitettyjen alueiden historiaa, arkkitehtuuria ja taloutta kommunistisessa propagandahengessä. Samassa yhteydessä Wrocławissa pidettiin iso Älymystö rauhan puolesta -kongressi, johon osallistuivat mm. Pablo Picasso, Irène Joliot-Curie, Julian Huxley, Salvatore Quasimodo, Martin Andersen Nexø, Ilja Ehrenburg ja Mihail Šolohov. 
Vuonna 1952 hallin vieressä olevaan näyttelyrakennukseen perustettiin yksi Puolan merkittävimmistä elokuvastudioista, Wytwórnia Filmów Fabularnych (WFF). Sen tiloissa valmistuivat sellaiset kuuluisat puolalaiselokuvat kuten Andrzej Wajdan Sukupolvi (Pokolenie, 1954) ja Tuhkaa ja timanttia (Popioł i diament, 1958) sekä Roman Polanskin Veitsi vedessä (Nóż w wodzie, 1961).
Halli on osa isoa Szczytnicki-puistoa (saks. Scheitniger Park).


== Lähteet ==


== Aiheesta muualla ==
 Kuvia tai muita tiedostoja aiheesta Hala Ludowa Wikimedia Commonsissa