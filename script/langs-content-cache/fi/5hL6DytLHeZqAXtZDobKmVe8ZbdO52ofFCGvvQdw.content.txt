revision: 20710434
title: Aaro Heikkinen
url: https://fi.wikipedia.org/wiki/Aaro_Heikkinen


---

Aaro Eerik Heikkinen (23. syyskuuta 1907 Vehmersalmi – 23. toukokuuta 1981) oli suomalainen jalkapalloilija ja jalkapallovalmentaja.


== Pelaajaura ==
Heikkinen aloitti uransa Kuopion Palloseurassa 1920-luvun lopulla ja pelasi 1940-luvulle saakka. Hän edusti seuraa 186 virallisessa ottelussa ja teki 126 maalia. Heikkinen ei kuitenkaan ikinä päässyt maajoukkueeseen tai pääsarjaan pelaajana, sillä KuPS nousi pääsarjaan ensimmäistä kertaa vasta vuonna 1947.


== Valmentajaura ==
Vuonna 1945 Heikkinen aloitti KuPS:n päävalmentajana. Hän nosti KuPSin historiansa ensimmäistä kertaa pääsarjaan. Ensimmäinen pääsarjakausi Heikkisen alaisuudessa päättyi putoamiseen. Heikkinen kuitenkin nosti joukkueen takaisin pääsarjaan heti seuraavana vuonna. Tästä noususta ja Heikkisen aikaudesta alkoi KuPSin historian menestyksekkäin jakso, joka kesti ennätykselliset 44 kautta, sillä seura pysyi pääsarjassa yhtäjaksoisesti vuoteen 1992 asti. Hänen alaisuudessaan seura voitti ensimmäisen Suomen-mestaruutensa kaudella 1956. Seuraavan kauden jälkeen Heikkinen lopetti seuran päävalmentajan toimet. Hän teki paluun päävalmentajaksi kausiksi 1961–1965 ja valmensi KuPS:n parhaimmillaan hopealle.Heikkinen on yksi KuPSin historian menestyksekkäimmistä valmentajista. Seura voitti hänen alaisuudessaan viisi SM-mitalia. Heikkisen valmentajauraan osuu myös toinen kupsilainen menestystarina. Samana vuonna kun Heikkinen aloitti KuPSin päävalmentajana, nuori pelaajalupaus Aulis Rytkönen siirtyi seuraan Kuopion Työväen Urheilijoista. Rytkösen urasta tuli niin komea, että hän on edelleen KuPSin historian kuuluisin pelaaja. Rytkönen oli myös Heikkisen luottopelaaja KuPSissa kausina 1945–1952, kunnes Rytkönen siirtyi ammattilaiseksi Ranskaan Toulousen joukkueeseen.
"Tekniikka, tekniikka, tekniikka" oli Aaro Heikkisen eli "Kipparin" tunnuslause, jota hän noudatti tinkimättä ollessaan KUPSin valmentajana. Heikkinen painotti sitä, että palloa siirrettiin pääasiassa maata pitkin. Hän saattoi jopa keskeyttää harjoitukset, jos pelaajat syöttivät kohopalloja. Hän oli ensimmäinen suomalainen VIFKin Georg Braxénin kanssa, joka kävi ulkomailla hakemassa valmennusoppia (Tanska vuonna 1948), toimi sekä A- että B-maajoukkueen kakkosvalmentajana ja oli stipendiaattina seuraamassa MM-kilpailuja Sveitsissä vuonna 1954. Heikkinen kuului Suomen Palloliiton Pohjois-Savon piirin johtokuntaan ja sai Suomen Urheilun hopeisen ansiomitalin. Heikkinen oli ammatiltaan vahtimestari ja hänen kotikuntansa oli Kuopio.


== Saavutukset ==


=== Valmentajaura ===
SM-kultaa: 1956
SM-hopeaa: 1950, 1954, 1964
SM-pronssia: 1953


== Lähteet ==