revision: 20631342
title: Valvonta-Yuan
url: https://fi.wikipedia.org/wiki/Valvonta-Yuan


---

Valvonta-Yuan (kiin.: 監察院; pinyin: Jiānchá Yuàn) on Kiinan tasavallan, eli Taiwanin, viranomainen, jonka tehtävä on toimia asiamiehenä ja tutkia virkarikossyytteitä. Tarvittaessa se myös tekee päätöksiä koskien valtiossa harjoitettavaa sensuuria.Virasto on verrattavissa EU:n Euroopan tilintarkastustuomioistuimeen tai Yhdysvaltojen Government Accountability Office -virastoon.


== Historia ==
Erillinen hallintoa valvova viranomainen on ollut toiminnassa jo Qin-dynastian ajoilta saakka. Se säilyi jossain muodossa aina Kiinan tasavallan perustamiseen saakka. Valvonta-Yuanin idean takana on Sun Yat-sen, joka oli kiinnostunut eurooppalaisesta vallan kolmijako-opista. Hän kuitenkin halusi jalostaa sitä hieman pidemmälle ja sovittaa sitä paremmin kiinalaisen kulttuuripiirin hallintotapaan. Tähän kuului Valvonta-Yuan, jonka tehtävä on valvoa lainsäätäjien, oikeuslaitoksien ja toimeenpanovallan työskentelyä. Virasto perustettiin tosin vasta Sunin kuoltua vuonna 1928.Vuonna 1992 Taiwanin parlamentti päätti, että Valvonta-Yuan koostuu korkeintaan 29 jäsenestä, joihin kuuluvat viraston presidentti ja varapresidentti. Kaikki nämä nimitetään tehtävään enintään kuudeksi vuodeksi. Jäsenet nimittää Kiinan tasavallan presidentti parlamentin suostumuksella.


== Toiminta nykyään ==
Loppuvuodesta 2021 Valvonta-Yuan koostuu 26 tavallisesta jäsenestä.Vuonna 2020 Tsai Ing-wen nimitti Valvonta-Yuanin presidentiksi Chen Chun. Viran epäpoliittisuudesta johtuen Chen erosi demokraattisesta edistyspuolueesta ennen nimitystään. Nimitystä edeltäneet väittelyt maan parlamentissa johtivat kahteen erilliseen nyrkkitappeluun viikon sisällä. Chen Chun nimityksen jälkeen Taiwanissa on alettu keskustella Valvonta- ja Tutkinto-Yuanin lakkauttamisesta. Kritiikkiä on herättänyt muun muassa se, että viraston jäsenille maksetaan samantasoista palkkaa kuin ministereille ja he ovat maan poliittisen johdon, joita viraston on tarkoitus valvoa, nimittämiä.Vuosina 1995–2015 Valvonta-Yuan asetti virkarikossyytteeseen yhdeksän paikallishallinnon edustajaa. Tuona aikana vakavin sen määräämä rangaistus oli Taichungin pormestarin Lin Po-jungin viraltapano kuuden kuukauden ajaksi.


=== Tilintarkastus ===
Valvonta-Yuanin alaisuudessa toimii tilintarkastusvirasto, jolla puolestaan on 17 paikallista virastoa kaikissa Taiwanin piirikunnissa ja suurkaupungeissa.


=== Kansallinen ihmisoikeuskomissio ===
Kansallinen ihmisoikeuskomissio tutkii Taiwanissa tapahtuvia ihmisoikeusloukkauksia sekä tukee ihmisoikeuksiin liittyvää lainsäädäntöä muun muassa asiantuntijalausunnoilla. Lisäksi sen on tarkoitus olla puolueeton kannanottaja ihmisoikeuksiin liittyvissä asioissa. Komissioon kuuluu kymmenen jäsentä, joista yksi on Valvonta-Yuanin presidentti. Muista jäsenistä seitsemän on Valvonta-Yuanin jäseniä ja kaksi nimetään komission oman ehdotuksen mukaan aina vuodeksi kerrallaan.Komissio on perustettu vuonna 2019. Sen perustamista alettiin tosin valmistelella presidentti Chen Shui-bianin kaudella.


== Galleria ==

		
		
		
		
		


== Lähteet ==