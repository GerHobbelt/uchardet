revision: 21249588
title: HMS Ocean (L12)
url: https://fi.wikipedia.org/wiki/HMS_Ocean_(L12)


---

HMS Ocean (viirinumero L12) oli Yhdistyneen kuningaskunnan merivoimien helikopteritukialus (engl. Landing Platform Helicopter, LPH), joka oli suunniteltu tukemaan maihinnousuja sekä olemaan maihinnousujoukkojen esikunta-aluksena.


== Valmistus ==
Yhdistyneen kuningaskunnan puolustusministeriö lähetti heinäkuussa 1987 telakoille tarjouspyynnön helikopteritukialuksesta. Alus tilattiin 11. toukokuuta 1993 Barrow-in-Furnessista Vickers Shipbuilding and Engineering Limitediltä (VSEL, nykyinen BAE Systems Marine), joka käytti pääalihankkijanaan Kvaerner Govan Limitedia. Köli laskettiin 30. toukokuuta 1994. Alus laskettiin vesille 11. lokakuuta 1995 ja otettiin palvelukseen 30. syyskuuta 1998 Devonportissa.


== Suunnittelu ==
Aluksen runko pohjautui Vickersin suunnittelemaan Invincible-luokkaan, mutta kansirakenteet suunniteltiin uudelleen. Rungon valmistus siirrettiin Kvaernerin Govanin telakalle Clyde-joen varteen, mistä se siirrettiin omin konein BAE Systemsin Barrow-in-Furnessin telakalle varustettavaksi.Suunnitelmissa aluksella oli 255 hengen miehistö, jonka lisäksi se normaalisti kuljetti 206 lentomiehistöön kuuluvaa sekä 480 merijalkaväen sotilasta. Majoitustilat mahdollistivat lisäksi 320 merijalkaväen sotilaan majoittamisen lyhyeksi ajaksi. Alus kykeni kuljettamaan siten kaikkiaan 800 henkeä ja tarvittavan tykistö- ja ajoneuvokaluston sekä huollon vaatimat varastot. Aluksella oli tilat 40 ajoneuvolle, mutta se ei kykene kuljettamaan raskaita panssarivaunuja. Aluksella oli neljä LCVP Mk5 -maihinnousualusta kaluston siirtoihin.Alus oli varustettu kahdentoista EH101 Merlin- ja kuuden Lynx-helikopterin vaatimilla tiloilla sekä raskaiden Chinook-helikoptereiden laskeutumis- ja tankkausmahdollisuudella. Alus kykenee kuljettamaan 20 Sea Harrieria, mutta ne eivät kykene operoimaan alukselta. Aluksen lentokansi on 170 metriä pitkä ja 32,6 metriä leveä. Kannella on kaksi hissiä koneiden siirtämiseksi hangaarikannelle.


== Palvelus ==
Vain viikko palvelukseen oton jälkeen alus lähetettiin avustamaan hurrikaani Mitchin aiheuttamien vahinkojen korjaamisessa Nicaraguassa ja Hondurasissa. Alkuvuodesta 1999 aluksen piti osallistua sotaharjoitukseen Atlantilla, mutta se siirrettiin Välimerelle Kosovon kriisin kiristyessä. Vuonna 2000 alus oli mukana operaatio Palliserissa Sierra Leonen rannikolla, ja se avusti HMS Illustriousia kapinallisten toiminnan lamauttamisessa ja tuki maihinsiirrettyä pataljoonaa.

Alus osallistui operaatio Iraqi Freedomiin, jolloin sille oli sijoitettuna 300 merijalkaväen sekä 400 lentohenkilöstöön kuuluvaa sotilasta. Maaliskuusta toukokuuhun 2004 aluksella testattiin Britannian maavoimien Apache AH1 -helikoptereiden sopivuutta lentotukialukselle. Testeihin sisältyi erilaisissa olosuhteissa yli 750 nousua ja laskeutumista alukselle. Kahdeksan Apache AH1 -kopteria korvasivat Lynxit Commando Helicopter Forcessa.Elokuussa 2007 Babcock Marine sai aluksen huolto- ja modernisointisopimuksen. Samana vuonna alkaneeseen modernisointiin sisältyi majoitustilojen kunnostus sekä Apachien toiminnan vaatimien tilojen luominen. Syyskuussa 2008 alus aloitti avomerikokeet ja palasi palvelukseen helmikuussa 2009.Alus osallistui Bersama Shield -harjoitukseen HMS Somersetin ja RFA Wave Rulerin kanssa kesäkuussa 2009. Joulukuussa 2011 Britannian puolustusministeriö ilmoitti, että alus ankkuroidaan Thamesiin Greenwichin kohdalle vuoden 2012 olympialaisten ja paralympialaisten ajaksi, missä se toimi majoitus- ja huoltotiloina sekä Lynx- ja Puma-helikoptereiden laskeutumisalustana.


== Myynti ==
Alus myytiin Brasilialle, joka liitti sen laivastoonsa nimellä NAM Atlântico. Alus saapui Brasiliaan elokuussa 2018, mikä mahdollisti lentotukialus NAe São Paulon (ex-Foch) poistamisen palveluksesta 22. marraskuuta.


== Lähteet ==
Gardiner, Robert (toim.): Conway's All the World's Fighting Ships 1947–1995.   Lontoo, Englanti: Conway Maritime Press, 1995.  ISBN 0-85177-605-1.    (englanniksi)
Waters, Conrad: Regional Review: North and South America.  Seaforth World Naval Review 2020, 2019, s. 12-27.  Barnsley:  Seaforth Publishing. ISBN 978-1-5267-6062-3.   (englanniksi)


=== Viitteet ===


== Aiheesta muualla ==
 Kuvia tai muita tiedostoja aiheesta HMS Ocean (L12) Wikimedia Commonsissa