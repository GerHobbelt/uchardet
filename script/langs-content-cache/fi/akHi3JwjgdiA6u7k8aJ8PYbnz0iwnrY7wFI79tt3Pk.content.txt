revision: 21088036
title: Sera, Hiroshima
url: https://fi.wikipedia.org/wiki/Hiroshima


---

Hiroshima (jap. 広島市, Hiroshima-shi) on Hiroshiman prefektuurin pääkaupunki Chūgokun alueella Japanissa. Vuonna 2014 Hiroshiman väkiluku oli noin 1,19 miljoonaa ja asukastiheys 1  311 asukasta neliökilometrillä. Kaupungin kokonaispinta-ala on 905,41 km². Hiroshima on Nagasakin rinnalla toinen niistä kahdesta kaupungista, joihin Yhdysvallat pudotti atomipommin toisen maailmansodan lopuksi.
Hiroshima on valittu yhdeksi Japanin virallisista suurkaupungeista.


== Maantiede ja ilmasto ==
Kaupunki sijaitsee Honshūn saaren lounaisosassa Ōtajoen suistossa, ja joen kuusi haaraa jakavat kaupungin useisiin saariin.Vuoden kuumin kuukausi on elokuu, jolloin päivän ylin lämpötila on yli 30 °C. Tammi- ja helmikuussa vuorokauden alin lämpötila jää lähelle 0 °C. Eniten sataa kesäkuussa, yli 250 mm.


== Historia ==
Hiroshima perustettiin vuonna 1589. Kaupunkioikeudet se sai 1. huhtikuuta 1889. 


=== Hiroshiman pommitus toisessa maailmansodassa ===
Hiroshimaan pudotettiin 6. elokuuta 1945 kello 8:15 B-29 Superfortressista ”Little Boy” -niminen atomipommi, joka vastasi räjähdysvoimaltaan 15 kilotonnia TNT:tä. Pommi räjähti noin 45 sekunnin päästä 580 metrin korkeudessa. Maan pinnalla lämpötila nousi sekuntien murto-osissa yli 7 000 asteeseen, Hiroshiman 343 000 asukkaasta 70 000 kuoli välittömästi ja kaksi kolmasosaa kaupungista tuhoutui. Vuoden loppuun mennessä kuolleita oli jo 140 000, ja seuraavien muutaman vuoden aikana useat sairastuivat syöpiin.


=== Jälleenrakennus Rauhan kaupungiksi ===
Kaupunki jälleenrakennettiin toisen maailmansodan jälkeen. Hiroshima sai lahjoituksena suuren määrän raitiovaunuja. Kaupungissa onkin nykyään Japanin laajamittaisin raitiovaunuverkosto. Vuonna 1949 Japanin parlamentti julisti Hiroshiman Rauhan kaupungiksi kaupungin pormestarin Shinzō Hamain aloitteesta. Kaupungista tuli suosittu rauhaa ja yhteiskunnallisia kysymyksiä käsittelevien konferenssien pitopaikka. Hiroshiman rauhantutkimuslaitos perustettiin vuonna 1998 Hiroshiman yliopiston yhteyteen.

Hiroshiman rauhanmuistomerkki on entinen näyttelyhalli, joka oli ainoa Hiroshiman ydinpommin räjähdyksen hyposentrumin lähellä sijainnut rakennus, ja yksi harvoista rakennuksista koko Hiroshimassa, joka selvisi räjähdyksestä pystyssä. Halli on nykyisin Unescon maailmanperintökohde.


== Talous ==
Hiroshima on Chūgoku-Shikoku-alueen teollisuuden keskus. Mazda on kaupungin suurin työnantaja. Autojen ja autonosien lisäksi paikallinen teollisuus tuottaa terästä, kumia, laivoja, kemikaaleja ja koneita.


== Aluejako ==
Hiroshima jakautuu kahdeksaan suuralueeseen. Niistä asukasluvultaan suurin on Asaminami-ku, pinta-alaltaan vuorostaan Asakita-ku. Kaupungin ydinalueen muodostaa Naka-ku.


== Ystävyyskaupungit ==
 Volgograd, Venäjä
 Chongqing, Kiina
 Daegu, Etelä-Korea
 Hannover, Saksa
 Honolulu, Havaiji, Yhdysvallat
 Montreal, Kanada


== Lähteet ==


== Aiheesta muualla ==
 Kuvia tai muita tiedostoja aiheesta Hiroshima Wikimedia Commonsissa