revision: 20909109
title: NBA:n varaustilaisuus 2004
url: https://fi.wikipedia.org/wiki/NBA:n_varaustilaisuus_2007


---

NBA:n vuoden 2007 varaustilaisuus pidettiin 28. kesäkuuta 2007 Madison Square Gardenin WaMu Theaterissa, New Yorkin New Yorkissa. Tilaisuus televisioitiin 115 maahan. Tässä varaustilaisuudessa NBA:n (National Basketball Association) joukkueet valitsivat vuorotellen yhdysvaltalaisia amatööristatuksen yliopistopelaajia sekä muita varauskelpoisia pelaajia ulkomaalaiset pelaajat mukaan lukien.
Yhden vuoden Ohion osavaltionyliopistossa pelannut yhdysvaltalainen Greg Oden oli tilaisuuden ensimmäinen varaus. Odenin varasi Portland Trail Blazers, joka voitti myös vuoroarvonnan. Oden ei kuitenkaan pelannut kaudella 2007–2008 jouduttuaan oikean polven nivelen mikromurtumamenetelmäleikkaukseen ennen kauden alkua. Seattle SuperSonics varasi toisella varausvuorolla myös yhden vuoden opiskelijan, Texasin yliopiston Kevin Durantin, joka voitti kaudella 2007–2008 vuoden tulokkaan palkinnon. Oden–Durant-kaksikko oli ensimmäinen kerta, kun kaksi ensimmäistä varausta tehtiin vain yhden vuoden opiskelleille pelaajille. Atlanta Hawks varasi kolmannella vuorolla Al Horfordin, NBA:ssa pelanneen Tito Horfordin pojan. Kolmesta kärkivarauksesta vain Durant ja Horford nousivat sarjan tähdistöön, kun Oden kävi läpi useita leikkauksia molempiin polviinsa vuosien 2008–2010 välillä pelaten kyseisenä ajanjaksona vain 82 ottelua.
Varaustilaisuutta seuranneena yönä Seattle SuperSonics vaihtoi seitsenkertaisen tähdistöottelupelaajansa Ray Allenin sekä 35:ntena varatun Glen Davisin Boston Celticsiin saaden Delonte Westin, Wally Szczerbiakin ja viidentenä varatun Jeff Greenin. Portland Trail Blazers ja New York Knicks tekivät myös usean pelaajan kaupan, jossa Zach Randolph siirtyi Knicksiin ja Steve Francis Trail Blazersiin. Näiden kahden lisäksi varauspäivänä tehtiin yhdeksän pelaajakauppaa.Vuoden 2007 varaustilaisuus oli ensimmäinen, jossa kärkikymmenikössä varattiin kolme pelaajaa samasta yliopistosta (Florida). Floridan, NCAA-koripallon I-divisioonan vuoden 2007 mestarin, pelaajia varattiin yhteensä viisi kappaletta, millä Florida sivusi kaksikierroksisissa varaustilaisuuksissa Connecticutin yliopiston vuoden 2006 ennätystä. Florida liittyi näin Connecticut mukaan luettuna tuolloin niiden yhdeksän muun yliopiston joukkoon, joista oli varattu viisi pelaajaa yksittäisessä varaustilaisuudessa. Vain UNLV:sta oli varattu enemmän pelaajia, yhteensä kuusi, mutta tuolloin varauskierroksia oli kahdeksan nykyisen kahden sijaan. Viisi aikaisemmin samana vuonna NCAA:n loppuottelussa pelannutta varattiin kärkikymmenikössä; kolme pelaajaa Floridasta ja kaksi finaalin hävinneestä Ohion osavaltionyliopistosta. Vuoden 2007 varaustilaisuus sisälsi myös siihen mennessä ennätykselliset kahdeksan vain yhden vuoden yliopistossa opiskelleen pelaajan (engl. Freshman) varausta ensimmäisellä kierroksella. 60 varatusta pelaajasta kahdeksan oli opiskellut yliopistossa vuoden, viisi kaksi vuotta, 14 kolme ja 20 neljä vuotta. 13 ei-pohjoisamerikkalaista pelaajaa eivät olleet pelanneet yhdysvaltalaisissa yliopistoissa. Cleveland Cavaliers, Denver Nuggets, Indiana Pacers ja Toronto Raptors olivat ainoat joukkueet, joilla ei ollut varausvuoroa vuoden 2007 tilaisuudessa, mutta Indiana ja Toronto hankkivat kumpikin varatun pelaajan pelioikeuden tilaisuuden jälkeen.Vuonna 2007 varatuista pelaajista menestyneimpiä ovat olleet Kevin Durant (2. varaus), Marc Gasol (48.) ja Joakim Noah (9.). Näiden kolmen pelaajan lisäksi myös Al Horford (3.) on pelannut NBA:n tähdistöottelussa. Gabonin Stéphane Lasmesta (46.) tuli maansa ensimmäinen NBA-varaus ja suomalaisesta Petteri Koposesta (30.) maansa ensimmäinen ensimmäisellä kierroksella varattu pelaaja.


== Tulokset ==


== Muita NBA:ssa pelanneita ==
Seuraavat vuoden 2007 tilaisuudessa varaamatta jääneet pelaajat ovat pelanneet NBA:ssa.


== Varauspäivän siirrot ==
Seuraavat vuonna 2007 varattuja pelaajia koskeneet siirrot tehtiin varaustilaisuuspäivänä.
Seattle SuperSonicsin ja Boston Celticsin välinen kauppa: Seattle sai Wally Szczerbiakin, Delonte Westin, varausoikeuden Jeff Greeniin (5.) ja toisen kierroksen varausvuoron vuodelle 2008. Boston sai Ray Allenin ja Glen Davisin (35.) varausoikeuden.
Golden State Warriorsin ja Charlotte Bobcatsin välinen kauppa: Golden State sai Brandan Wrightin (8.) varausoikeuden, Charlotte Jason Richardsonin ja Jermareo Davidsonin (36.) varausoikeuden.
Philadelphia 76ersin ja Miami Heatin välinen kauppa: Philadelphialle Jason Smithin (20.) varausoikeus, Miamille Daequan Cookin (21.) varausoikeus, vuoden 2009 toisen kierroksen varausoikeus ja käteiskorvaus.
Portland Trail Blazersin ja Phoenix Sunsin välinen kauppa: Portlandille James Jones ja Rudy Fernándezin (24.) varausoikeus, Phoenixille käteiskorvaus. Kauppa viimeisteltiin 11. heinäkuuta 2007.
Portlandin ja Philadelphian välinen kauppa: Portlandille Petteri Koposen (30.) varausoikeus, Philadelphialle Derrick Byarsin (42.) varausoikeus ja käteiskorvaus.
Houston Rocketsin ja Seattlen välinen kauppa: Houstonille Carl Landryn (31.) varausoikeus, Seattlelle vuoden 2008 toisen kierroksen varausvuoro ja käteiskorvaus.
Utah Jazzin ja Philadelphian välinen kauppa: Utahille Kyrylo Fesenkon (38.) varausoikeus, Philadelphialle Herbert Hillin (55.) varausoikeus ja korvaus tulevissa varaustilaisuuksissa.
Indiana Pacersin ja Miamin välinen kauppa: Indianalle Stanko Baraćin (39.) varausoikeus, Miamille vuoden 2009 toisen kierroksen varausvuoro.
Dallas Mavericksin ja Orlando Magicin välinen kauppa: Dallasille Reyshawn Terryn (44.) varausoikeus, Orlandolle Milovan Rakovićin (60.) varausoikeus.
New York Knicksin ja Portlandin välinen kauppa: New Yorkille Zach Randolph, Dan Dickau, Fred Jones ja Demetris Nicholsin (53.) varausoikeus, Portlandille Steve Francis, Channing Frye ja vuoden 2008 toisen kierroksen varausvuoro.
Toronto Raptorsin ja San Antonio Spursin välinen kauppa: Torontolle Giorgios Printezisin (58.) varausoikeus, San Antoniolle vuoden 2008 toisen kierroksen varausvuoro.


== Lähteet ==
NBA Draft Board 2007 nba.com (englanniksi)
2007 NBA Draft (Arkistoitu – Internet Archive) Basketball-Reference.com (englanniksi)
NBA.com: Wheelin' and Dealin' nba.com (englanniksi)


=== Viitteet ===