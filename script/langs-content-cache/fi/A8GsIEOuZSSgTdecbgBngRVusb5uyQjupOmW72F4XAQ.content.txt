revision: 19479476
title: "Rigoberta Mench\xFA"
url: https://fi.wikipedia.org/wiki/Rigoberta_Mench%C3%BA


---

Rigoberta Menchú Tum (s. 9. tammikuuta 1959 Chimel, Quiché, Guatemala) on guatemalalainen quiche-heimoon kuuluva maya-intiaani, joka on kamppailut intiaanien oikeuksien puolesta. Hän sai vuonna 1992 Nobelin rauhanpalkinnon.


== Elämä ja toiminta ==

Menchú syntyi suureen perheeseen pienessä Chimelin kylässä. Hänen isänsä oli Vicente Menchú, yksi maan tunnetuimpia maatyöläisaktivisteja. Äiti Juana Tum oli kansanparantaja. 
Jo lapsena Rigoberta oppi kunnioittamaan luontoa, samoin kuin oman alkuperäisheimonsa perinteitä ja yhteisöllistä elämää. Hyvin nuorena hän oppi tuntemaan myös sen epäoikeudenmukaisuuden ja äärimmäisen köyhyyden, jossa monet maya-intiaanit elävät.
Menchún elämäkerta julkaistiin vuonna 1983. I, Rigoberta Menchú, nimisen kirjan haamukirjoitti antropologi Elisabeth Burgos (suom. Nimeni on Rigoberta, Kääntöpiiri, 1990). Hän on Etelä-Amerikan tunnetuimpia aktivisteja. Vuonna 1992 Menchú on sanonut: ”Jokaisella maailman kansalla on oikeus olemassaoloon. Emme saa unohtaa intiaanien oikeuksia Amerikan muinaisina isäntinä. Vuonna 1992 täytyisi lopultakin tunnustaa mantereemme kulttuurinen rikkaus ja intiaanien historialliset oikeudet”.
Menchún tahto taistella intiaanien puolesta liittyy vahvasti hänen perheensä kokemiin vääryyksiin Guatemalassa tapahtuneissa intiaanivainoissa, jotka olivat voimakkaimmillaan 1980- ja 1990-luvulla. Hänen isänsä poltettiin elävältä Guatemalan Espanjan suurlähetystössä vuonna 1980 ja samana vuonna maan sotilaat kiduttivat äidin kuoliaaksi. Myös sisaruksista suurin osa menehtyi. Menchú on toiminut muun muassa CUC:ssa (Guatemalan maatyöläisten liitto), RUOG:ssa (Guatemalan yhtynyt oppositio) sekä WGIP:ssa (YK:n alkuperäiskansojen työryhmä). 
Hän on Unescon hyvän tahdon lähettiläs. Hänet on myös maansa hallituksen hyvän tahdon lähettilääksi (2006).
Menchú pyrki Guatemalan presidentiksi syyskuun 2007 vaaleissa keskustavasemmistolaisen Encuentro por Guatemalan ehdokkaana. Hän sai äänistä vain noin 3 prosenttia ja putosi vaalin ensimmäisellä kierroksella.


== Lähteet ==


== Kirjallisuutta ==
Menchú, Rigoberta: Nimeni on Rigoberta. (Me llamo Rigoberta Menchú, 1983.) Toimittanut Elisabeth Burgos. Suomentanut Anita Mikkonen.  Helsinki: Kääntöpiiri, 1990 (2. painos 1994). ISBN 951-8989-09-5.