revision: 18433991
title: George Avakian
url: https://fi.wikipedia.org/wiki/George_Avakian


---

George Avakian (15. maaliskuuta 1919 Armavir, Venäjä – 22. marraskuuta 2017 New York, New York, Yhdysvallat) oli yhdysvaltalainen tuottaja, joka tuli tunnetuksi työstään jazzmusiikin parissa. Columbia Recordsille työskennellessään hän tuotti muun muassa Miles Davisin musiikkia.
Avakianin vanhemmat olivat armenialaisia. Hän opiskeli Yalen yliopistossa ja oli jo nuorena jazzmusiikin ystävä. Uransa aikana hän kiinnitti muiden muassa Miles Davisin ja Dave Brubeckin Columbia Recordsiin; hän toimi vuodesta 1959 tuottajana Warner Bros.illa ja sitten RCA Victorilla. Hän organisoi Benny Goodmanin Neuvostoliiton-kiertueen 1962.
Avakian toimi Keith Jarrettin managerina noin vuosina 1970–1974. Hän oli mukana perustamassa National Academy of Recording Arts and Sciencesiä ja sai vuonna 2000 Down Beatin palkinnon elinikäisistä saavutuksista. Hänen vaimonsa oli armenialais-amerikkalainen viulisti Anahid Ajemian. Pari ja Ajemianin pianistisisko Maro Ajemian avustivat Alan Hovhanessia tämän kansainvälisessä läpimurrossa 1950-luvulla.


== Lähteet ==