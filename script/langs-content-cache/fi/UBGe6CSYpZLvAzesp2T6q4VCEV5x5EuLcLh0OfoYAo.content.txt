revision: 21521426
title: Lloyd Bochner
url: https://fi.wikipedia.org/wiki/Lloyd_Bochner


---

Lloyd Wolfe Bochner (29. heinäkuuta 1924 Toronto, Kanada – 29. lokakuuta 2005 Santa Monica, Kalifornia, Yhdysvallat) oli kanadalainen näyttelijä, joka tunnettiin erityisesti televisiorooleistaan. Hän esitti kryptologi Michael Chambersia scifi-sarjassa Hämärän rajamailla (1962) ja liikemies Cecil Colbya saippuasarjassa Dynastia (1981–1982).Bochner esiintyi jo lapsena radiokuunnelmissa. Hänen ensimmäinen elokuvaroolinsa oli kanadalaisessa elokuvassa The Mapleville Story (1946). 1950-luvun alussa Bochner muutti New Yorkiin, missä hän sai roolin draamasarjoista Studio One ja One Man’s Family. Vuonna 1960 hän siirtyi Hollywoodiin. Hän vieraili pitkän uransa aikana muun muassa televisiosarjoissa Perry Mason yllättää (1964), Vaarallinen tehtävä (1969, 1971, 1972), Columbo (1973), Taisteluplaneetta Galactica (1979) ja Murhasta tuli totta (1986, 1988, 1992). Bochner toimi lisäksi ääninäyttelijänä animaatiosarjoissa Batman (1992–1994) ja The New Batman Adventures (1997–1998) sekä videopelissä Batman Vengeance (2001).Bochner oli mukana myös lukuisissa elokuvatuotannoissa, joihin lukeutuivat esimerkiksi Barbara Stanwyckin kanssa tehty Yöllistä kauhua (1964), Lee Marvinin kanssa tehty Tappajan jäljet (1967) sekä Frank Sinatran kanssa tehdyt Tony Rome – yksityisetsivä (1967) ja Etsivä J. L. (1968). Elokuvassa Mies ja alaston ase 2½ (1991) Bochner parodioi Hämärän rajamailla -sarjassa nähtyä tarinaa, jossa hänen roolihahmonsa päätyi avaruusolentojen ruoaksi.Bochner opiskeli aikoinaan sosiologiaa Toronton yliopistossa. Toisen maailmansodan aikana hän palveli Kanadan kuninkaallisessa laivastossa. Bochner oli naimisissa, ja hänellä oli kolme lasta.


== Elokuvia ==


== Lähteet ==


== Aiheesta muualla ==
Lloyd Bochner Internet Movie Databasessa. (englanniksi)
Lloyd Bochner Elonetissä.