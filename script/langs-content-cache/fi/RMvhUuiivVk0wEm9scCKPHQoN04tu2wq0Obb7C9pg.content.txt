revision: 21206521
title: Antaudun (Anna Puun albumi)
url: https://fi.wikipedia.org/wiki/Anna_Puu


---

Anna Puu (oik. Anna Emilia Puustjärvi; s. 3. helmikuuta 1982 Outokumpu) on suomalainen laulaja ja lauluntekijä. Hän nousi julkisuuteen vuoden 2008 Idols-laulukilpailussa, jossa hän sijoittui toiseksi. Anna Puu on sittemmin julkaissut viisi studioalbumia, ja hänen levyjään on myyty yli 200 000 kappaletta. Anna Puu on palkittu uransa aikana seitsemällä Emma-palkinnolla, mukaan lukien kolmella Vuoden naissolisti -palkinnolla.
Vuonna 2016 Anna Puu nähtiin Vain elämää -musiikkiohjelman viidennellä tuotantokaudella. Vuosina 2017–2020 hän toimi valmentajana The Voice of Finland -laulukilpailussa. Anna Puun elämäkertateos Minä olen Anna Puu julkaistiin vuonna 2019.


== Tausta ==
Anna Emilia Puustjärvi syntyi 3. helmikuuta 1982 Outokummussa. Hänen isänsä oli geologi ja äitinsä Pirjo toimi Outokummun kaupunginjohtajana vuosina 1997–2008. Puustjärvellä on myös veli ja nuorempi sisko Emmy. Puustjärvet muuttivat 1990-luvun puolivälissä kahdeksi vuodeksi Chileen isän työn perässä. Siellä Anna Puustjärvi kävi englanninkielistä koulua. Tuolloin hän innostui myös grunge-musiikista ja Suomeen palattuaan sai isovanhemmiltaan rippilahjaksi sähkökitaran.Lukion jälkeen Puustjärvi aloitti opinnot Turun kauppakorkeakoulussa. Hän oli myös puoli vuotta vaihto-oppilaana Madridissa. Puustjärvi valmistui kauppatieteiden maisteriksi Turun kauppakorkeakoulusta vuonna 2008. Tämän jälkeen hän muutti Helsinkiin.


== Ura ==


=== Idols ja uran alku (2008–2011) ===
Anna Puustjärvi nähtiin vuonna 2008 Idols-laulukilpailun neljännellä tuotantokaudella. Hän sijoittui toiseksi hävittyään kisan voittaneelle Koop Arposelle, joka sai yleisön antamista äänistä 70,3 prosenttia. Joulukuussa Puustjärvi solmi levytyssopimuksen Sony Musicin kanssa, jolla oli optio solmia levytyssopimus haluamansa kilpailijan kanssa. Samalla Puustjärvi otti käyttöön taiteilijanimen Anna Puu. Tammi-helmikuussa 2009 hänet nähtiin Idoleita ja tähtiä -kiertueella muiden Idols-kilpailijoiden kanssa. Kiertueen ensimmäinen konsertti järjestettiin Helsingin jäähallissa.Anna Puun ensisingle ”C’est la vie” julkaistiin maaliskuussa 2009. Se nousi listojen kärkeen ja myi kultaa. Anna Puun debyyttialbumi julkaistiin 29. huhtikuuta 2009, ja se nousi Suomen virallisen albumilistan ensimmäiselle sijalle. Anna Puu oli vuoden toiseksi ostetuin levy, ja se on myynyt tuplaplatinaa. Albumi sai positiivisen vastaanoton kriitikoilta. Muun muassa Soundin arviossa todettiin: ”Anna Puun albumi on osoitus siitä, että kaikkien kunniallisten rockuskovien pimeimpään manalaan toivottama Idols-formaatti voi poikia raikasta ja otteeltaan tuoretta musiikkia.” Anna Puu aloitti ensimmäisen kiertueensa keväällä 2009. Emma-gaalassa hänet palkittiin vuoden naissolistina ja tulokkaana, ja hänen esikoisalbuminsa nimettiin vuoden debyytti- ja popalbumiksi. Anna Puu palkittiin Vuoden tulokas -palkinnolla myös Iskelmä Gaalassa.

Anna Puun toinen studioalbumi Sahara julkaistiin 26. toukokuuta 2010, ja se nousi jälleen albumilistan ensimmäiselle sijalle. Levy ylitti tuplaplatinarajan. Sahara sai edeltäjänsä lailla positiivisen vastaanoton kriitikoilta. Rumbassa todettiin, että levy on ”yhtä ihastuttava, taidokas ja heleä kuin Anna Puun vuoden takainen debyyttikin.” Syksyn 2010 konserttikiertueen päätyttyä Anna Puu jäi äitiyslomalle. Emma-gaalassa hän oli jälleen ehdolla Vuoden naissolisti -kategoriassa ja Sahara oli ehdolla Vuoden pop/rock-albumiksi. Anna Puu palasi tauoltaan maaliskuussa 2011, jonka jälkeen hän aloitti uuden kiertueen kesällä.


=== Antaudun ja Rakkaudella, Anna Puu (2012–2016) ===
Anna Puun kolmas studioalbumi Antaudun julkaistiin 26. lokakuuta 2012, ja se nousi albumilistan toiselle sijalle. Levy ylitti platinarajan. Single ”Kolme pientä sanaa” nousi Suomen soitetuimmaksi radiokappaleeksi ja on striimannut kultaa. Myös kappale ”Säännöt rakkaudelle” on ylittänyt platinarajan. Antaudun sai jälleen kerran positiivisen vastaanoton kriitikoilta. Rumban arviossa todettiin: ”Antaudun on edeltäjiään ryhdikkäämpi, eheämpi ja ennen kaikkea vaivattomampi. Kliseisesti voisi sanoa, että Puu on puhjennut kukkaansa.” Levyn julkaisun jälkeen Anna Puu aloitti uuden kiertueen, joka päättyi joulukuussa. Emma-gaalassa hän oli ehdolla viidessä eri kategoriassa ja voitti toistamiseen Vuoden naissolisti -palkinnon.

Anna Puu aloitti keväällä 2013 ensimmäisen konserttisalikiertueensa. Elokuussa hän joutui perumaan konserttejaan ääniongelmien vuoksi. Kevään 2014 kiertueen jälkeen Anna Puu jättäytyi tauolle työstääkseen uutta musiikkia. Hän solmi elokuussa 2014 uuden levytyssopimuksen The Fried Musicin kanssa. Lokakuussa hän vieraili Juha Tapion kappaleella ”Planeetat, enkelit ja kuu”, joka julkaistiin tämän albumilla Sitkeä sydän – suurimmat hitit. Kappale nousi parhaimillaan radiosoittolistan sijalle kymmenen.Anna Puu julkaisi tulevan albuminsa ensisinglen ”Ota minut tällaisena kuin oon” toukokuussa 2015. Rakkaudella, Anna Puu julkaistiin 9. lokakuuta 2015, ja se nousi albumilistan sijalle kymmenen. Levyn kappaleista ”Kohta vapaita” ja ”Matkalla” ovat striimanneet kultaa. Rakkaudella, Anna Puu sai positiivisen vastaanoton kriitikoilta, mutta joidenkin mielestä se oli pettymys Anna Puun aiempiin albumeihin verrattuna. Levynjulkaisun tiimoilta Anna Puu aloitti uuden konserttikiertueen, joka päättyi joulukuussa. Marraskuusta alkaen hän kiersi myös kirkkoja UMO Jazz Orchestran kanssa. Emma-gaalassa Anna Puu oli ehdolla kahdessa kategoriassa.Keväällä 2016 Anna Puu aloitti uuden konserttisalikiertueen. Huhtikuussa hänet nähtiin MTV:n Elastinen feat. -musiikkiohjelmassa, jonka pohjalta Anna Puu ja Elastinen julkaisivat singlen ”Kesä '99”. Anna Puu nähtiin syksyllä myös Nelosen Vain elämää -musiikkiohjelman viidennellä tuotantokaudella. Hänen ohjelmassa esittämistään kappaleista alun perin Lauri Tähkä ja Elonkerjuu -yhtyeen levyttämä ”Suudellaan” striimasi platinaa. Lokakuussa Sony Music julkaisi Anna Puun ensimmäisen kokoelmalevyn Melankolian riemut – Parhaat 2009–2015, joka nousi albumilistan sijalle 36. Joulukuussa hänet nähtiin Hartwall Arenalla järjestetyssä Vain elämää -konsertissa.


=== Nälkäinen sydän (2017–) ===

Anna Puu aloitti vuonna 2017 valmentajana Nelosen The Voice of Finland -laulukilpailussa. Maaliskuussa hän julkaisi singlen ”Tarviin vielä yhden yön aikaa”, joka nousi listojen kärkikymmenikköön. Kappale on striimannut platinaa. Syyskuussa julkaistiin kultaa striimannut ”Nälkäinen sydän” -single, ja joulukuussa Anna Puu jäi jälleen tauolle työstääkseen tulevaa albumiaan.Anna Puu julkaisi huhtikuussa 2018 singlen ”Me ollaan runo”, joka nousi Suomen soitetuimmaksi radiokappaleeksi. Se on striimannut myös platinaa. Anna Puun viides studioalbumi Nälkäinen sydän julkaistiin 10. elokuuta 2018, ja se nousi albumilistan kärkeen. Levy on ylittänyt platinarajan. Nälkäinen sydän sai positiivisen vastaanoton kriitikoilta. Esimerkiksi Keskisuomalaisen arviossa se nimettiin Anna Puun parhaaksi levyksi. Albumin julkaisun jälkeen Anna Puu järjesti Flow-festivaaleilla The Intergalactic Love Odyssey -erikoiskonsertin. Tämän jälkeen hän aloitti uuden kiertueen, joka päättyi kolmeen loppuunmyytyyn konserttiin Helsingin Tavastia-klubilla. Lokakuussa Anna Puu myös vieraili Gasellien kappaleella ”Lumi”, joka nousi single- ja striimauslistan kuudenneksi. Emma-gaalassa hänet palkittiin kolmannen kerran Vuoden naissolisti -palkinolla ja Nälkäinen sydän valittiin vuoden 2018 popalbumiksi.Anna Puu julkaisi huhtikuussa 2019 singlen ”Taikaa”. Lokakuussa WSOY julkaisi Mari Koppisen kanssa yhteistyössä toteutetun Minä olen Anna Puu -teoksen. Marraskuussa Anna Puu esiintyi Hartwall Arenalla järjestetyssä The Intergalactic Love Odyssey 2.0 -konsertissa. Helmikuussa 2020 Anna Puu ja Olavi Uusivirta esittivät Emma-gaalassa uuden kappaleensa ”2020”. Maaliskuussa Anna Puun oli määrä aloittaa Heartbreak Hotel / Lauluja Särkyneille Sydämille -konserttisalikiertue, joka jouduttiin kuitenkin perumaan koronaviruspandemian vuoksi. Syyskuussa Anna Puu ilmoitti jättävänsä The Voice of Finland -laulukilpailun yhdeksännen kauden päätyttyä.


== Musiikkityyli ja sanoitukset ==
Anna Puun suurimpiin esikuviin kuuluvat muun muassa Joni Mitchell, Janis Joplin ja PJ Harvey. Kirjoittajana hänen suurimpiin innoittajiinsa kuuluvat myös Bruce Springsteen, Paul Simon ja Hector. Anna Puun jokaisen studioalbumin tekoprosessista on hänen itsensä lisäksi vastannut laajalti sama tekijäjoukko: Jukka Immonen, Knipi ja Lasse Kurki.Anna Puu ammensi debyyttialbumillaan vaikutteita ”mustasta soulista 60- ja 70-luvun Suomi-iskelmään”. Lopputulosta verrattiinkin Amy Winehousen ja Duffyn kaltaisiin artisteihin, joiden musiikissa sekoitetaan ”vuosikertaiskelmää, soulpoppia ja runotyttöilyä.” Sahara jatkoi edeltäjänsä malliin, ja levyllä oli kuultavissa myös vivahteita jazzista ja folkrockista. Rumban arviossa Anna Puun musiikkityyliksi nimettiin ”suomenkielinen sentimentaalinen pop.”Antaudun-albumin musiikillista suuntaa saneli sanoitukset, eikä yhtäkään kappaletta sävelletty ilman sanoituksia. Levyn äänimaailmaa on verrattu indie-musiikkiin.Rakkaudella, Anna Puu -albumilla hyödynnettiin ensimmäistä kertaa kokonaista yhtyettä. Tuotannollisesti albumilla oli myös enemmän koneella ohjelmoituja kappaleita. Lopputulos oli Anna Puun mukaan aiempaa ”popimpi” levy. Albumi oli myös ensimmäinen, jolla kaikkien kappaleiden sanoitukset on tehnyt Anna Puu itse, ja ne käsittelevät pääasiassa rakkautta.Anna Puun musiikkityyli vaihtui elektroniseen popmusiikkiin Nälkäinen sydän -albumilla, joka sisälsi paljon rytmikkyyttä, syntetisaattoreita ja sähkökitaraa. Tämä muutos kumpusi Anna Puulta, joka oli kaivannut musiikissaan ”rytmikkyyttä ja ehkä myös ei-niin-syvissä vesissä menemistä”.


== Yksityiselämä ==
Anna Puu oli naimisissa Olli Ripattilan kanssa vuosina 2008–2013. Heillä on yhteinen vuonna 2010 syntynyt tytär. Anna Puu alkoi seurustella tuottajansa Jukka Immosen kanssa loppuvuodesta 2015, he muuttivat yhteen vuonna 2017, saivat pojan toukokuussa, avioituivat lokakuussa 2022 ja asuvat Helsingissä. Pariskuntana he edustivat ensimmäisen kerran julkisuudessa itsenäisyyspäivän vastaanotolla vuonna 2018 Anna Puun saatua kutsun tasavallan presidentti Sauli Niinistöltä.Vuonna 2009 Anna Puu nimettiin Suomen Luonnonsuojeluliiton metsäkummiksi.


== Diskografia ==


=== Studioalbumit ===
Anna Puu (2009)
Sahara (2010)
Antaudun (2012)
Rakkaudella, Anna Puu (2015)
Nälkäinen sydän (2018)


== Palkinnot ==


== Lähteet ==


== Aiheesta muualla ==

Anna Puun kotisivut