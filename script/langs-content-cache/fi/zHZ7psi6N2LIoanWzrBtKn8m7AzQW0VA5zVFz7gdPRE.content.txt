revision: 21313372
title: "007 ja kultainen silm\xE4"
url: https://fi.wikipedia.org/wiki/007_ja_kultainen_silm%C3%A4


---

007 ja kultainen silmä (GoldenEye) on Martin Campbellin ohjaama järjestyksessään 17. Ian Flemingin vakoojahahmo James Bondiin perustuva toimintaelokuva, joka valmistui vuonna 1995. Elokuva oli ensimmäinen, jossa päähenkilöä esitti Pierce Brosnan. Alun perin piti Timothy Daltonin näytellä kolmannen kerran James Bondia, mutta hän oli saanut roolista tarpeekseen nelivuotisten sopimuskiistojen aikana.
Elokuvan käsikirjoitus ei perustu Ian Flemingin alkuperäisiin Bond-kirjoihin. Käsikirjoituksen pohjan kirjoitti Michael France. Elokuvan tuottivat Barbara Broccoli ja Michael G. Wilson, koska Bond-elokuvien pitkäaikaisen tuottajan Albert Broccolin terveys oli alkanut heikentyä. Elokuvan tunnuskappaleen lauloi Tina Turner ja sen kirjoittivat U2-yhtyeen Bono ja The Edge.


== Juoni ==

Vuonna 1986 James Bond (Pierce Brosnan) ja hänen kollegansa Alec Trevelyan (006) (Sean Bean) tunkeutuvat puna-armeijan kemiallisten aseiden laitokseen Arkangelissa. Trevelyanin joutuessa vangituksi eversti Grigorovich Ourumov (Gottfried John) ampuu hänet. Bond räjäyttää laitoksen ja pakenee.
Yhdeksän vuotta myöhemmin Bond seuraa Xenia Onatoppia (Famke Janssen), entistä Neuvostoliiton hävittäjälentäjää Monacoon. MI6 tunnistaa Onatoppin pietarilaisen Janus-rikossyndikaatin jäseneksi ja antaa Bondille tehtäväksi seurata tämän toimintaa. Onatopp ja hänen rikostoverinsa varastavat Tiger-helikopterin protoyypin, Bondin turhaan yrittäessä estää heitä. Helikopteri lennätetään hylätylle satelliittien ohjausasemalle Severnajaan, Venäjälle, jossa kehitetään GoldenEye-satelliittiasetta. Onatopp ja kenraali Ourumov varastavat GoldenEyen ja tappavat laitoksessa työskennelleet ohjelmoijat. He laukaisevat Petjan, toisen GoldenEye-satelliiteista, joka räjäyttää sähkömagneettisen pulssin, ja täten tuhoaa ohjauskeskuksen ja sitä partioivat venäläiset MiG-hävittäjät sekä peittää jäljet varkaudesta. Kaksikon mukaan lähtee myös Janukselle työskentelevä ohjelmoija Boris Grishenko (Alan Cumming). Laitoksen tuhosta selviytyy yksi henkilö, ohjelmoija Natalia Simonova (Izabella Scorupco), joka pakenee Pietariin. Pietariin lähtee myös Ourumov, joka väittää Venäjän puolustusneuvostolle ja -ministerille iskun takana olleen siperialaiset separatistit. Nämä uskovat Ourumovin valehtelevan, mutta antavat tälle vastuun löytää Simonova. Onatopp sieppaa Simonovan, kun tämä yrittää tavata Grishenkoa.
Bond saa tehtäväkseen etsiä GoldenEye ja estää sen käyttö. Hän matkustaa Pietariin ja saa CIA-yhteyshenkilönsä Jack Waden (Joe Don Baker) kautta kontaktin mafiapäällikkö Valentin Zukovskyyn (Robbie Coltrane). Zukovsky järjestää Bondille tapaamisen Januksen johtomiehen kanssa hotellissa, mutta jossa Onatopp yrittää tappaa Bondin. Tämän epäonnistuttua Bond käskee Onatoppia viemään hänet johtohenkilön luokse, joka paljastuu Trevelyaniksi, jonka kuolema Arkangelissa olikin lavastettu. Hän haluaa kostoa vanhempiensa kuoleman vuoksi, jotka britit olivat pettäneet toisessa maailmansodassa ja palauttaneet Neuvostoliittoon. Hän aikoo toteuttaa kostonsa räjäyttämällä toisen GoldenEye-satelliitin, Mishkan, Lontoon yllä. Räjäytys tappaisi useita ihmisiä ja peittäisi jäljet tietokoneitse toteutetusta pankkiryöstöstä Bank of Englandista, joka saattaisi aiheuttaa maailmanlaajuisen pankkikriisin. Trevelyan yrittää epäonnistuneesti tappaa Bondin ja Simonovan.
Venäjän hallituksen joukot saavat Bondin ja Simonovan kiinni, ja he joutuvat puolustusministeri Dmitri Mishkinin (Tchéky Karyo) kuulusteltavaksi. Ourumov saapuu paikalle ja syyttää Simonovaa Severnajan satelliitti-iskusta. Ourumov tappaa Mishkinin, mutta Bond ja Simonova pakenevat. Simonova kuitenkin joutuu tämän käsiin ja Ourumov pakenee autolla Bondin taistellessa venäläissotilaita vastaan. Bond lähtee jahtaamaan häntä panssarivaunulla, ja takaa-ajo päättyy panssaroidulle junalle, jossa hän kohtaa jälleen Trevelyanin ja Onatoppin. Bond tappaa Ourumovin ja onnistuu pelastamaan Simonovan, mutta Trevelyan ja Onatopp pääsevät pakenemaan. Junassa olleella tietokoneella Simonova jäljittää Grishenkon sijainnin Kuubaan.
Bond ja Simonova matkustavat Kuubaan etsimään satelliittiantennia, jota tarvitaan toisen satelliitin laukaisuun. He suorittavat etsintöjä pienlentokoneella, kunnes kone ammutaan ohjuksella alas viidakkoon. Onatopp laskeutuu helikopterista tappamaan heidät, mutta Bond saa taisteltua hänet hengiltä. Bond ja Simonova löytävät antennille, joka onkin piilotettu järven sisään. Ennen vangitsemistaan Simonova ohjelmoi Mishka-satelliitin palaamaan maahan. Grishenko yrittää uudelleenohjelmoida satelliitin kurssin, mutta Bond onnistuu estämään antennin kääntimiä liikkumasta, jolloin satelliitti palaa ilmakehässä. Trevelyan ja Bond taistelevat, ja tappelu päättyy Trevelyanin putoamiseen antennin huipulta. Bond pakenee paikalta Simonovan ohjaamalla helikopterilla hetken ennen antennin räjähtämistä (johtuen jumiutetusta koneistosta) ja kaatumista, joka tappaa Trevelyanin. Grishenko jäätyy, kun nestemäistä typpeä sisältäneet säiliöt räjähtävät hänen lähellään. Bond ja Simonova putoavat pellolle, josta Wade ja Yhdysvaltain merijalkaväen sotilaat hakevat heidät.


== Näyttelijät ==


== Tuotanto ==
Elokuvan kuvaukset kestivät 16. tammikuuta – 6. kesäkuuta 1995. Studiokohtaukset kuvattiin Leavesden Studiosilla, koska Bond-elokuvien kantastudioilla Pinewood Studiosilla ei ollut tilaa päällekkäisten tuotantojen vuoksi. Elokuvan alun Arkangeliin sijoittuva benji-hyppy kuvattiin Contran padolla Sveitsissä. Kultainen silmä oli ensimmäinen Bond-elokuva, jossa käytettiin tietokoneanimaatiota.
Elokuva on omistettu Bond-elokuvien pitkäaikaiselle pienoismallien suunnittelijalle Derek Meddingsille, joka kuoli syöpään ennen elokuvan ensi-iltaa.


== Tapahtuma- ja kuvauspaikat ==


=== Tapahtumapaikat ===
Arkangeli, Neuvostoliitto
Monte Carlo
Severnaja
Lontoo
Pietari
Kuuba


=== Kuvauspaikat ===
Verzasca, Sveitsi
Monte Carlo
Lontoo ja muu Britannia
Pietari
Arecibo, Puerto Rico


== Ääniraita ==
Elokuvan tunnuskappaleen lauloi yhdysvaltalainen Tina Turner ja ääniraidan sävelsi ranskalainen Éric Serra. 

GoldenEye
The GoldenEye Overture: Half of Everything Is Luck/The Other Half Is Fate/For England, James
Ladies First
We Share the Same Passions: The Trip to Cuba/The Same Passions
Little Surprise for You: Xenia/D.M. Mishkin
The Severnaya Suite: Among the Dead/Out of Hell/The Husky Tribe
Our Lady of Smolensk
Whispering Statues
Run, Shoot, and Jump
A Pleasant Drive in St. Petersburg
Fatal Weakness
That’s What Keeps You Alone
Dish out of Water: A Good Squeeze/The Antenna
The Scale to Hell: Boris and the Lethal Pen/I Am Invincible
For Ever, James
The Experience of Love


== Vastaanotto ==
Elokuva sai ensi-iltansa Suomessa 15. joulukuuta 1995 ja keräsi yhteensä 316 781 katsojaa. Maailmanlaajuisesti elokuva tuotti 352 194 034 dollaria.
Elokuva sai Bafta-palkintoehdokkuudet erikoistehosteista ja äänityksestä sekä parhaan taistelun MTV Movie Awards -ehdokkuuden.


== Muut julkaisut ==
Elokuvan pohjalta on tehty videopeli GoldenEye 007 (1997) Nintendo 64:lle. Sille tehtiin myös jatko-osa, GoldenEye: Rogue Agent vuonna 2004. Myös vuoden 2010 GoldenEye 007 perustuu elokuvaan.
007 ja kultainen silmä julkaistiin DVD:llä 26. syyskuuta 1998. Se oli ensimmäinen DVD:llä julkaistu James Bond -elokuva. Suomessa elokuva näytettiin televisiossa ensimmäisen kerran 14. joulukuuta 1998.


== Lähteet ==


== Aiheesta muualla ==
007 ja kultainen silmä MGM:n sivuilla. (englanniksi)
007 ja kultainen silmä Internet Movie Databasessa. (englanniksi)
007 ja kultainen silmä Elonetissä.