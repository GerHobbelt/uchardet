revision: 20986621
title: 1951 All-SEC football team
url: https://fi.wikipedia.org/wiki/NFL-kausi_2018


---

NFL-kausi 2018 oli järjestyksessään 99. National Football Leaguen kausi. Se alkoi 6. syyskuuta 2018. Avausottelussa pelasivat hallitseva mestari Philadelphia Eagles ja Atlanta Falcons. Runkosarja päättyi 30. joulukuuta, ja pudotuspelit alkoivat 5. tammikuuta. Kausi päättyi helmikuuta 2019 Super Bowl LIII:hin, joka pelattiin Atlantassa. Mestaruuden voitti New England Patriots, jolle mestaruus oli kolmas viiteen edelliseen kauteen. Super Bowlissa Patriots voitti Los Angeles Ramsin. Kautta edeltävän varaustilaisuuden ykkösvaraus oli pelinrakentaja Baker Mayfield, jonka varasi Cleveland Browns. Kansas City Chiefsin pelinrakentaja Patrick Mahomes valittiin runkosarjan arvokkaimmaksi pelaajaksi.


== Joukkueet ==
Kaudella pelasi 32 joukkuetta, jotka oli jaettu kahteen konferenssiin. Kumpikin konferenssi oli jaettu neljään divisioonaan, joissa jokaisessa pelasi neljä joukkuetta. 


=== Muutokset kauden aikana ===
30. lokakuuta Cleveland Browns ilmoitti erottaneensa päävalmentaja Hue Jacksonin. Hänet korvasi Brownsin puolustuksen koordinaattori Gregg Williams. Samalla Browns erotti hyökkäyksen koordinaattorin Todd Haleyn.
2. joulukuuta Green Bay Packers ilmoitti erottaneensa päävalmentaja Mike McCarthyn. Kuluva kausi oli McCarthyn 13. Packersin päävalmentajana. Hänet korvasi Packersin hyökkäyksen koordinaattori Joe Philbin.


== Ennen runkosarjan aloitusta ==


=== Varaustilaisuus ===

Kauden varaustilaisuus pidettiin 26. – 28. huhtikuuta AT&T Stadiumilla Arlingtonissa, Teksasissa. Varaustilaisuus oli ensimmäinen, joka pidettiin NFL-stadionilla.Varaustilaisuuden ensimmäisenä pelaajana varattiin Oklahoman yliopiston Oklahoma Soonersin pelinrakentaja Baker Mayfield. Mayfieldin varasi Cleveland Browns. Eniten pelaajia varattiin Alabaman yliopiston Alabama Crimson Tiden joukkueesta. Alabamasta varattiin 12 pelaajaa.


=== Ottelut ===
Jokainen joukkue pelasi neljä harjoitusottelua eli niin sanottua preseason-ottelua. Jokainen pelasi kaksi koti- ja vierasottelua. Ottelut pelattiin 9. – 31. elokuuta. 2. elokuuta Baltimore Ravens ja Chicago Bears pelasivat Hall of Fame ottelun. Joukkueista ainoastaan Baltimore Ravens voitti kaikki harjoitusottelunsa. Atlanta Falcons, Dallas Cowboys, Tennessee Titans ja Seattle Seahawks hävisivät kaikki harjoitusottelunsa.


== Pelijärjestelmä ==
Runkosarja koostui 17 viikosta. Ensimmäinen peli pelattiin 6. syyskuuta, ja viimeiset ottelut pelattiin 30. joulukuuta. Jokainen joukkue pelasi runkosarjassa 16 ottelua, joten jokaisella joukkueella oli yksi väliviikko. Runkosarjan ottelut määräytyivät seuraavasti:
Jokainen joukkue pelasi oman divisioonan joukkuetta vastaan kahdesti, kerran kotonaan ja kerran vieraissa.
Intra-conference, konferenssin sisällä divisioonille oli omat parit. Jokainen joukkue pelasi yhden ottelun divisioonaparin joukkuetta vastaan. Parit vaihtelevat vuosittain.
Joukkueelle määritettiin kahdesta jäljelle jääneestä konferenssinsa divisioonasta vastustaja edellisen kauden tulosten perusteella. Esimerkiksi omassa divisioonassaan 3. sijoittunut pelasi muissa divisioonissa edellisellä kaudella 3. sijoittuneita joukkueita vastaan.
Inter-conference, divisioonalle määritettiin divisioonapari toisesta konferenssista. Joukkue pelasi jokaista tämän divisioonan joukkuetta vastaan yhden ottelun.Kauden 2018 divisioonaparit olivat:


== Runkosarja ==
Lähde:


=== American Football Conference ===


=== National Football Conference ===


=== Ottelut ===


==== Viikko 1 ====
NFL-kausi alkoi 6. syyskuuta 2018, kun hallitseva mestari Philadelphia Eagles kohtasi Atlanta Falconsin. Ensimmäisellä viikolla pelasivat kaikki joukkueet.


==== Viikko 2 ====
Toisella viikolla pelasivat kaikki joukkueet.


==== Viikko 3 ====
Kolmannella viikolla pelasivat kaikki joukkueet. Brownsin voitto Jetsistä oli joukkueen ensimmäinen voitettu ottelu 635 päivään.


==== Viikko 4 ====
Viikko 4 oli ensimmäinen viikko, jolloin kaikki joukkueet eivät pelanneet. Viikko 4 oli väliviikko Carolina Panthersille ja Washington Redskinsille.


==== Viikko 5 ====
Chicago Bears ja Tampa Bay Buccaneers olivat väliviikolla viikolla 5. Ottelussa Redskinsiä vastaan New Orleans Saintsin pelinrakentaja Drew Brees ohitti Peyton Manningin kaikkien aikojen eniten syötettyjen jaardien määrässä. Manningin aikaisempi ennätys oli 71 940 jaardia.


==== Viikko 6 ====
Detroit Lions ja New Orleans Saints olivat väliviikolla viikolla 6. Raidersin ja Seahawksin välinen ottelu pelattiin Lontoossa, Wembley Stadiumilla.


==== Viikko 7 ====
Green Bay Packersilla, Oakland Raidersilla, Pittsburgh Steelersilla ja Seattle Seahawksilla oli väliviikko. Titansin ja Chargersin välinen ottelu pelattiin Lontoossa, Wembley Stadiumilla.


==== Viikko 8 ====
Atlanta Falconsilla, Dallas Cowboysilla, Tennessee Titansilla ja Los Angeles Chargersilla oli väliviikko. Jaguarsin ja Eaglesin välinen ottelu pelatattiin Lontoossa, Wembley Stadiumilla.


==== Viikko 9 ====
Cincinnati Bengalsilla, Indianapolis Coltsilla, New York Giantsilla, Philadelphia Eaglesilla, Arizona Cardinalsilla ja Jacksonville Jaguarsilla oli väliviikko.


==== Viikko 10 ====
Denver Broncosilla, Minnesota Vikingsilla, Baltimore Ravensilla ja Houston Texansilla oli väliviikko.


==== Viikko 11 ====
Buffalo Billsillä, Cleveland Brownsilla, Miami Dolphinsilla, New England Patriotsilla, New York Jetsillä ja San Francisco 49ersilla oli väliviikko. Ottelu Ramsin ja Chiefsin välillä oli NFL:n historian ensimmäinen ottelu, jossa kumpikin joukkue teki vähintään 50 pistettä. Ottelu piti alun perin pelata Méxicossa, mutta ottelu siirrettiin Los Angelesiin, sillä Estadio Aztecan kenttä ei vastannut NFL:n vaatimuksia.


==== Viikko 12 ====
Kansas City Chiefsillä ja Los Angeles Ramsilla oli väliviikko.


==== Viikko 13 ====
Viikolla 13 pelasivat kaikki joukkueet. Voitollaan Lionsista Rams varmisti divisioonan voittonsa ja samalla paikan pudotuspeleihin. Samalla viikolla varmistui, että 49ers ja Raiders eivät voi selvitä pudotuspeleihin.


==== Viikko 14 ====
Viikolla 14 pelasivat kaikki joukkueet. Titansin voitettua Jaguarsin varmistui, että Jaguars ja Jets eivät voi päästä pudotuspeleihin. Saintsin voitettua Buccaneersin ja Chiefsin voitettua Ravensin kummatkin joukkueet varmistivat paikkansa pudotuspeleissä. Samoin varmistui, että Bills ja Cardinals eivät voi edetä pudotuspeleihin.


==== Viikko 15 ====
Viikolla 15 pelasivat kaikki joukkueet. Chargers varmisti voitollaan Chiefsistä paikan pudotuspeleissä. Myös Bears varmisti divisioonansa voiton. Broncos, Bengals, Giants, Packers, Lions, Buccaneers ja Falcos menettivät mahdollisuutensa pudotuspeihin.


==== Viikko 16 ====
Viikolla 16 pelasivat kaikki joukkueet. Saints varmisti kierroksella kotiedun koko pudotuspelien ajaksi. Cowboys, Texans, Patriots ja Seahawks varmistivat paikkansa pudotuspeleissä. Browns, Dolphins, Panthers ja Redskins menettivät paikkansa pudotuspeleissä.


==== Viikko 17 ====
Viikolla 17 pelasivat kaikki joukkueet. Colts, Eagles ja Ravens varmistivat paikkansa pudotuspeleissä. Steelers, Titans ja Vikings putosivat pudotuspeleistä.


=== Tulokset joukkueittain ===
V = voitto, H = tappio, T = tasapeli, VK = väliviikko


== Pudotuspelit ==
Pudotuspeleihin eteni kummastakin konferenssista kuusi joukkuetta. Otteluparit jaettiin järjestysnumeroiden avulla siten, että korkeimman järjestysnumeron joukkue kohtaa aina mahdollisimman pienen järjestysnumeron joukkueen. Samalla korkeamman järjestysnumeron joukkueella oli aina kotietu pois lukien Super Bowl, joka pelattiin ennaltamäärätyssä paikassa. Järjestysnumerot määräytyivät runkosarjan sijoitusten perusteella. Runkosarjassa kummankin konferenssin kaksi parasta divisioonan voittajaa etenivät suoraan pudotuspelien toiselle kierrokselle. Pudotuspelien ensimmäinen kierros eli villikorttikierros pelattiin 5. ja 6. tammikuuta. Toinen kierros pelattiin 12. ja 13. tammikuuta. Konferenssien loppuottelut pelattiin 20. tammikuuta. Kauden päättävä Super Bowl pelattiin 5. helmikuuta Atlantassa.


=== Järjestysnumerot ===
Lähde:


=== Pudotuspelikaavio ===


=== 1. kierros ===
1. kierroksella eli villikorttikierroksella pelattiin neljä ottelua. Ottelut pelattiin 5. ja 6. tammikuuta.
Pudotuspelit aloitti ottelu AFC Southin voittajan Houston Texansin ja AFC Southissa toiseksi sijoittuneen Indianapolis Coltsin välillä. Colts eteni pudotuspeleihin toisena villikorttijoukkueena. Ottelu pelattiin NRG Stadiumilla Houstonissa. Colts aloitti ottelun tekemällä kahdessa ensimmäisessä pelissä touchdownin. Ensimmäisen touchdownin teki Eric Ebron Andrew Luckin syötöstä. Toisen touchdownin teki juoksemalla Marlon Mack. Kun potkaisija Adam Vinatieri onnistui kummassakin lisäpisteyrityksessä, johti Colts ottelua 14–0 ensimmäisen neljänneksen jälkeen. Toisella neljänneksellä Colts lisäsi johtoaan 21:een pisteeseen, kun Dontrelle Inman teki joukkueen kolmannen touchdownin ja Vinatieri onnistui lisäpisteyrityksessä. Texans kavensi ottelun viimeisellä neljänneksellä tilanteeseen 21–7, kun Keke Coutee teki touchdownin Deshaun Watsonin syötöstä ja Ka'imi Fairbairn potkaisi joukkueelle lisäpisteen. Tämä jäi ottelun lopputulokseksi. Ottelun jälkeen selvisi, että Texansin tähtilaitahyökkääjä DeAndre Hopkins kärsi ottelussa olkapäävammasta.NFC:n puolella pudotuspelit aloitti ottelu NFC Eastin voittajan Dallas Cowboysin ja villikorttipaikan saaneen Seattle Seahawksin välillä. Ottelu pelattiin AT&T Stadiumilla Arlingtonissa. Dallas aloitti ottelun tekemällä potkumaalin, joka oli myös ensimmäisen neljänneksen ainoa pistesuoritus. Toisella neljänneksellä Seahawksin Sebastian Janikowski teki kaksi peräkkäistä potkumaalia, joiden ansiosta Seattle johti ottelua 6–3. Toisen neljänneksen lopussa Michael Gallup teki touchdownin Dak Prescottin syötöstä. Kun Brett Maher onnistui myös lisäpisteyrityksessä, johti Cowboys ottelua 10–6. Janikowski yritti vielä potkumaalia toisen neljänneksen lopussa, mutta epäonnistui ja samalla loukkasi reittään eikä pystynyt pelaamaan enää ottelussa. Kolmannen neljänneksen loppupuolella Seahawksin pelinrakentaja Russell Wilson teki juoksumaalin. Mike Davis onnistui vielä maalin jälkeisessä kahden pisteen lisäpistesuorituksessa, jonka jälkeen Seahawks johti ottelua 14–10. Dallas siirtyi viimeisen neljänneksen alussa kolmen pisteen johtoon Ezekiel Elliottin juoksumaalilla ja Maherin lisäpistesuorituksella. Cowboys lisäsi johtonsa Prescottin toisella juoksumaalilla kymmeneen pisteeseen, kun ottelua oli jäljellä hieman yli kaksi minuuttia. Seahawks kavensi ottelun vielä tilanteeseen 24–22 J. D. McKissic touchdownilla ja Chris Carson kahden pisteen lisäpistesuorituksella. Tämä jäi kuitenkin ottelun lopputulokseksi.Pudotuspelien kolmannessa ottelussa kohtasivat AFC Northin voittaja Baltimore Ravens ja villikorttipaikan saanut Los Angeles Chargers. Chargers saavutti jaetusti eniten voittoja AFC:n runkosarjassa, mutta jäi omassa divisioonassa toiseksi ja siksi pääsi mukaan villikortin ansiosta. Ottelu pelattiin Baltimoressa M&T Bank Stadiumilla. Chargersin Michael Badgley teki ottelussa ensimmäisellä puoliajalla neljä potkumaalia, jotka olivat myös puoliajan ainoat pistesuoritukset. Kolmannella neljänneksellä Ravensin potkaisija Justin Tucker kavensi ottelun tilanteeseen 12–3. Melvin Gordon teki ottelun ensimmäisen touchdownin viimeisen neljänneksen alussa. Chargers onnistui myös tekemään kaksi lisäpistettä, kun Philip Rivers syötti Mike Williamsille. Chargers lisäsi johtonsa tilanteeseen 23–3, kun Badgley teki viidennen potkumaalinsa. Baltimore teki vielä kaksi touchdownia. Kummassakin maalisuorituksessa Lamar Jackson syötti Michael Crabtreelle. Tucker onnistui kummankin maalin jälkeen lisäpistesuorituksessa. Ottelun lopputulokseksi jäi 23–17.1. pudotuspelikierroksen viimeisessä ottelussa kohtasivat hallitseva mestari Philadelphia Eagles, joka jäi NFC East divisioonassa toiseksi sekä NFC Northin voittaja Chicago Bears. Ottelu pelattiin Chicagossa Soldier Fieldillä. Eagles teki ottelun ensimmäisen pistesuorituksen, kun potkaisija Jake Elliott teki potkumaalin. Toisella neljänneksellä Bearsin potkaisija Cody Parkey teki kaksi potkumaalia, joiden ansiosta Bears johti ottelua 6–3 ensimmäisen puoliajan jälkeen. Kolmannella neljänneksellä Eagles teki ottelun ensimmäisen touchdownin, kun Dallas Goedert vastaanotti Nick Folesin syötön. Elliott onnistui maalin jälkeen lisäpistesuorituksessa. Bears siirtyi ottelussa 15–10 johtoon, kun viimeisen neljänneksen alussa Parkey teki potkumaalin ja noin viisi minuuttia myöhemmin Allen Robinson teki touchdownin Mitchell Trubiskyn syötöstä. Eagles siirtyi takaisin johtoon, kun Golden Tate teki touchdownin Folesin syötöstä. Eagles epäonnistui tekemään lisäpisteitä maalin jälkeen. Bears sai kymmenen sekuntia ennen ottelun loppua mahdollisuuden yrittää potkumaalia 43 jaardin päästä. Eaglesin puolustaja Treyvon Hester osui hieman Parkeyn potkaisemaan palloon, jonka jälkeen pallo osui ensin tolppaan, josta kimposi riman kautta pois maalista. Eagles voitti ottelun 16–15.


=== 2. kierros ===
2. kierroksella eli divisioonakierroksella (eng. divisional round) pelattiin neljä ottelua. Ottelut pelattiin 12. ja 13. tammikuuta. 
Ensimmäisessä ottelussa kohtasivat AFC:n voittaja Kansan City Chiefs ja villikorttikierroksella voittanut Indianapolis Colts. Chiefs aloitti ottelun tekemällä kaksi touchdownia. Huolimatta siitä, että Chiefs eteni lähinnä pelinrakentaja Patrick Mahomesin syötöillä, kummatkin maalit tehtiin juoksemalla. Ensimmäisen teki Damien Williams ja toisen Tyreek Hill. Chiefs lisäsi johtonsa tilanteeseen 17–0 Harrison Butkerin potkumaalilla toisen neljänneksen alussa. Myöhemmin toisella neljänneksellä Coltsin puolustaja Najee Goode blokkasi Dustin Colquittin lentopotkun. Blokatun potkun jälkeen Zach Pascal teki Coltsin ensimmäisen pistesuorituksen tekemällä touchdownin. Adam Vinatieri onnistui lisäpisteyrityksessä, jonka jälkeen tilanne oli 17–7. Chiefs teki seuraavan touchdownin toisen neljänneksen lopulla Mahomesin tehtyä juoksumaalin. Butker onnistui lisäpisteyrityksessä. Toisen neljänneksen päätteeksi Vinatieri epäonnistui potkumaaliyrityksessä, joten puoliajalle siirryttiin tilanteessa 24–7. Kolmannella neljänneksellä kumpikaan joukkue ei onnistunut tekemään pisteitä. Viimeisellä neljänneksellä teki maalin T. Y. Hilton Andrew Luckin syötöstä, mutta Vinatieri epäonnistu lisäpisteyrityksessä. Chiefsin Darrel Williams ja potkaisija Butker lisäsivät Chiefsin johdon tilanteeseen 31–13, joka jäi ottelun lopputulokseksi.Tammikuun 12. päivän toisessa ottelussa kohtasivat NFC:ssä toiseksi sijoittunut Los Angeles Rams ja Dallas Cowboys. Ottelu pelattiin Los Angelesissa. Ensimmäisellä neljänneksellä kumpikin joukkue sai pelattua yhden kokonaisen hyökkäysvuoron. Greg Zuerlein onnistui kenttäpotkumaalissa Ramsin hyökkäysvuorolla. Cowboysin Amari Cooper teki touchdownin Dak Prescottin syötöstä. Brett Maherin onnistuttua lisäpistesuorituksessa ja Zuerleinin kavennettua ottelun toisen neljänneksen alussa tilanne oli 7–6. Rams onnistui tekemään toisella neljänneksellä kaksi touchdownia. Ensimmäisen teki C. J. Anderson ja toisen Todd Gurley. Kun Zuerlein epäonnistui neljänneksen lopussa kenttäpotkumaalissa, puoliajalle siirryttiin Ramsin johtaessa peliä 20–7. Kolmannella neljänneksellä Zuerlein lisäsi johdon tilanteeseen 23–7. Cowboys nousi kahdeksan pisteen päähän Ezekiel Elliottin onnistuttua tekemään maalin ja he onnistuivat myös tekemään kahden pisteen lisäpistesuorituksen. Anderson teki toisen maalinsa neljännen neljänneksen alussa. Prescott teki vielä yhden touchdownin ottelun loppupuolella, jolloin ottelun lopputilanteeksi jäi 30–3.AFC:n toinen ottelu pelattiin Foxboroughssa, jossa kotijoukkue New England Patriots kohtasi Los Angeles Chargersin. Patriots aloitti ottelun hyökkäämällä. Se päätti ensimmäisen hyökkäysvuoronsa touchdowniin, kun Sony Michel onnistui juoksemaan maalin. Stephen Gostkowski onnistui lisäpistesuorituksessa maalin jälkeen. Chargers tasoitti ottelun Philip Rivers syötettyä Keenan Allenille, joka onnistui tekemään touchdownin ja Michael Badgley teki tämän jälkeen yhden lisäpisteen. Tämän jälkeen Patriots teki neljä peräkkäistä touchdownia. Ensimmäisen teki Michel juoksemalla. Toisen teki Phillip Dorsett Tom Bradyn syötöstä. Kolmannen teki juoksemalla Rex Burkhead. Neljännen teki Michel, jolle touchdownin oli ottelun kolmas. Gostkowski onnistui jokaisen touchdownin jälkeen lisäpistesuorituksessa, joten Patriots johti ottelua 35–7 toisen neljänneksen jälkeen. Kolmannen neljänneksen puolessa välissä Gostkowski teki kenttäpotkumaalin. Kolmannen neljänneksen lopussa Chargers kavensi ottelun tilanteeseen 38–14 Melvin Gordon onnistuttua touchdownissa. Viimeisellä neljänneksellä Gostkowski teki vielä yhden kenttäpotkumaalin. Chargers teki ottelussa vielä kaksi touchdownia. Ensimmäisen teki Virgil Green Riversin syötöstä. Toisen teki Antonio Gates jälleen Riversin syötöstä. Kummankin maalin jälkeen Chargers yritti kahden pisteen lisäpistesuoritusta, joista vain ensimmäinen onnistui. Patriots voitti ottelun 41–28.Pudotuspelien 2. kierroksen viimeisessä ottelussa kohtasivat kotijoukkue New Orleans Saints ja hallitseva mestari Philadelphia Eagles. Ensimmäisellä neljänneksellä kotijoukkue ei onnistunut tekemään pisteitä, mutta Eagles onnistui kahdessa touchdownissa. Ensimmäisen maalin teki Jordan Matthews Nick Folesin syötöstä. Toisen maalin teki Foles. Kummankin maalin jälkeen Jake Elliot onnistui tekemään yhden lisäpisteen. Saints kavensi ottelun toisella neljänneksellä tilanteeseen 14–10. Ensin Keith Kirkwood teki touchdownin Drew Breesin syötöstä. Wil Lutz onnistui tekemään yhden lisäpisteen ja myöhemmin vielä kenttäpotkumaalin. Kolmannella neljänneksellä Saints nousi johtoon Michael Thomasin touchdownilla ja Lutzin lisäpistesuorituksella. Lutz teki viimeisen neljänneksen ainoan pistesuorituksen onnistumalla kenttäpotkumaalissa. Ottelun lopputulokseksi jäi 20–14.


=== Konferenssiloppuottelut ===
Pudotuspelien kolmannella kierroksella eli pelattiin kaksi ottelua. Ottelut olivat samalla kummankin konferenssin loppuotteluja. Kumpikin ottelu pelattiin 20. tammikuuta.
Ensimmäisessä ottelussa kohtasivat NFC Southin voittaja New Orleans Saints ja NFC Westin voittaja Los Angeles Rams. Koska Saints sijoittui Ramsia korkeammalle runkosarjassa, pelattiin ottelu New Orleansissa. Ensimmäisen hyökkysvuoron sai Saints, jonka potkaisia Wil Lutz onnistui hyökkäysvuoron päätteeksi tekemään 37 jaardia pitkän kenttäpotkumaalin. Ramsin ensimmäinen hyökkäysvuoro päättyi syötönkatkoon, kun Jared Goffin syöttö Todd Gurleylle epäonnistui ja Saintsin Demario Davis sai pallon. Saints sai pallon 16 jaardin päästä maalista, mutta ei päässyt etenemään riittävän paljoa. Lutz teki ottelun toisen kenttäpotkumaalinsa, jonka jälkeen ottelu oli tilanteessa 0–6. Ramsin seuraava hyökkäysvuoro päättyi nopeasti lentopotkuun. Saints teki seuraavalla hyökkäysvuorollaan ottelun ensimmäisen touchdownin, kun Drew Brees syötti sisemmälle laitahyökkääjälle Garrett Griffinille. Lutz onnistui maalin jälkeisessä lisäpisteyrityksessä, joten Saints johti ottelua ensimmäisen neljänneksen jälkeen 0–13. Rams joutui heti toisen neljänneksen alussa neljännellä yrityksellä viiden jaardin etenemistilanteeseen, mutta he hämäsivät lentopotkua ja lentopotkaisija Johnny Hekker syöttikin pallon Sam Shieldsille. Sama hyökkäysvuoro päättyi lopulta Greg Zuerleinin kenttäpotkumaaliin, joka kavensi ottelun tilanteeseen 3–13. Tämän jälkeen Saints pelasi kaksi ja Rams yhden hyökkäysvuoron tekemättä pistesuorituksia ja ne loppuivat lentopotkuihin. Rams onnistui aivan toisen neljänneksen lopussa tekemään ottelun ensimmäisen touchdowninsa, kun ensin Goff onnistui kahdessa pitkässä syötössä, ja lopulta Gurley teki juoksumaalin. Kun Zuerlein onnistui lisäpistesuorituksessa ja Saints antoi pelikellon kulua loppuun omalla hyökkäysvuorollaan, puoliajalle siirryttiin tilanteessa 10–13.
Kolmas neljännes alkoi Ramsin hyökkäysvuorolla, mutta se päättyi lentopotkuun. Saintsin saatua pallon se eteni lähinnä juoksupelillä aina touchdowniin saakka. Maalin teki Taysom Hill Breesin syötöstä. Lutzin tekemän lisäpistesuorituksen jälkeen Saints siirtyi taas kymmenen pisteen johtoon. Rams teki kuitenkin heti seuraavalla hyökkäysvuorollaan touchdownin, kun Goff syötti Tyler Higbeelle. Zuerlein onnistui lisäpistesuorituksessa maalin jälkeen. Ramsin maalin jälkeen kesken Saintsin hyökkäysvuoron siirryttiin viimeiselle neljännekselle. Saintsin hyökkäysvuoro kuitenkin päättyi heti neljänneksen alussa. Tämän jälkeen kumpikaan joukkue ei onnistunut tekemään lisäpisteitä seuraavilla hyökkäysvuoroillaan. Kun ottelua oli jäljellä noin viisi minuuttia, Rams tasoitti ottelun Zuerleinin kenttäpotkumaalilla. Saintsin seuraava hyökkäysvuoro päättyi lopulta Lutzin kenttäpotkumaaliin. Maalia edelsi kuitenkin ottelun jälkeen mediassa paljon esillä ollut tilanne, jossa Ramsin kulmapuolustaja Nickell Robey-Coleman taklasi Saintsin Tommylee Lewisia ennen kuin tämä sai vastaanottelua pallon. Ottelun jälkeen tämä tulkittiin yleisesti tuomarivirheenä, ja tilanne olisi pitänyt tuomita syötön vastaanoton häirintänä. Myös Robey-Coleman myönsi ottelun jälkeen, että kyseessä oli syötön vastaanoton häirintä. Rams sai pallon omalta 25 jaardin viivalta, kun ottelua oli jäljellä 1:41. Goff kuitenkin onnistui hyökkäysvuoron aikana muutamassa syötössä, joiden turvin he pääsivät yrittämään kenttäpotkumaalia ottelun lopuksi. Kun Zuerlein onnistui 48 jaardia pitkässä kenttäpotkumaalissa, ottelu siirtyi jatkoajalle tilanteessa 23–23. Jatkoaika alkoi Saintsin hyökkäysvuorolla. Ramsin Dante Fowler Jr. pääsi taklaamaan Drew Breesiä, jonka syöttö epäonnistui ja sen pääsi katkaisemaan Ramsin John Johnson. Ramsin lyhyen hyökkäysvuoron päätteeksi Zuerlein teki 57 jaardia pitkän kenttäpotkumaalin, jonka turvin Rams voitti ottelun 26–23.Toisessa ottelussa kohtasivat AFC Eastin voittaja New England Patriots ja AFC Westin voittaja Kansas City Chiefs. Ottelu pelattiin AFC:n runkosarjan voittajan Chiefsin kotistadionilla Kansas Cityssä. Ottelu alkoi Patriotsin hyökkäysvuorolla. Patriots eteni hyökkäysvuoronsa aikana enimmäkseen suhteellisen lyhyillä peleillä ja onnistui vuoronsa päätteeksi tekemään touchdownin, kun Sony Michel juoksi maalialueelle. Maalin jälkeen Stephen Gostkowski onnistui tekemään lisäpisteen. Seuraavaa pistesuoritusta saatiin odottaa aina toisen neljänneksen viimeisille sekunneille, jolloin Tom Brady onnistui syöttämään Phillip Dorsettille 29 jaardia pitkän syötön. Gostkowskin onnistuttua lisäpisteyrityksessä Patriots pääsi puoliajalle 14–0 johdossa. Chiefs onnistui kaventamaan ottelun tilanteeseen 14–7 heti kolmannen neljänneksen ensimmäisellä hyökkäysvuorollaan, kun Patrick Mahomes syötti Travis Kelcelle, joka onnistui tekemään touchdownin. Tätä edelsi Mahomesin 54 jaardia pitkä syöttö Sammy Watkinsille. Kelcen touchdownin jälkeen Harrison Butker onnistui lisäpistepotkussaan. Tämän jälkeen kumpikaan ei onnistunut seuraavalla hyökkäysvuorollaan. Gostkowski lisäsi vielä kolmannella neljänneksellä Patriotsin johdon tilanteeseen 17–7 47 jaardia pitkällä kenttäpotkumaalillaan. Chiefs pääsi kolmen pisteen päähän viimeisen neljänneksen alussa, kun Mahomes syötti yhden jaardin mittaisen matkan Damien Williamsille ja Butker onnistui tekemään yhden lisäpisteen. Kumpikaan joukkue ei onnistunut seuraavilla hyökkäysvuoroillaan pisteiden teossa. Kun ottelua oli jäjellä noin 7 minuuttia, Chiefs onnistui katkaisemaan toistamiseen Bradyn syötön. Chiefs hyödynsi tilaisuutensa ja nousi ottelussa neljän pisteen johtoon, kun Damien Williams teki ottelun toisen touchdowninsa Mahomesin syötöstä ja Butker onnistui lisäpistesuorituksessa. Patriots kuitenkin siirtyi takaisin johtoon heti seuraavalla hyökkäysvuorollaan, kun Michel teki toisen touchdowninsa ja Gostkowski onnistui lisäpistesuorituksessa. Seuraavalla hyökkäysvuorolla Chiefsin Damien Williams onnistui kolmannessa touchdownissaan, ja lisäpisteen turvin Chiefs siirtyi 28–24 johtoon. Rex Burkhead ja Gostkowski kuitenkin veivät Patriotsin kolmen pisteen johtoon, kun ottelua oli pelaamatta 42 sekuntia. Chiefsin potkaisija Butker kuitenkin vielä tasoitti ottelun 39 jaardia pitkällä kenttäpotkullaan, kun ottelua oli jäljellä 11 sekuntia. Ottelu siirtyi jatkoajalle tilanteessa 31–31. Jatkoajan ensimmäisen hyökkäysvuoron sai Patriots, joka eteni erityisesti Bradyn syöttöjen ansioista lopulta kahden jaardin päähän Chiefsin maaliviivasta. Burkheadin onnistuttua juoksutouchdownissaan Patriots voitti ottelun 37–36.


=== Super Bowl ===

Super Bowl LIII pelattiin 3. helmikuuta 2019 Atlantassa Mercedes-Benz Stadiumilla. Ottelussa kohtasivat AFC:n mestari New England Patriots ja NFC:n mestari Los Angeles Rams. Patriotsille kyseessä oli 11. esiintyminen Super Bowlissa sekä kolmas peräkkäinen esiintyminen Super Bowlissa. Edellisen kerran Patriots oli voittanut Super Bowlin vuonna 2016. Ramsille kyseessä oli neljäs esiintyminen Super Bowlissa. Edellisen kerran se oli pelannut loppuottelussa vuonna 2001 ja sen ainoa Super Bowl -voitto oli vuodelta 1999, jolloin joukkue pelasi vielä St. Louisissa. Patriots voitti ottelun lopulta 13–3. Kyseinen tulos oli Super Bowlien historian pienin pistemäärä. Patriotsin laitahyökkääjä Julian Edelman valittiin ottelun arvokkaimmaksi pelaajaksi. Super Bowlia seurasi arviolta 98,2 miljoonaa katsojaa, mikä oli alhaisin lukema 11 vuoteen.


==== Ottelun kulku ====
Patriots sai ottelun ensimmäisen hyökkäysvuoron. Hyökkäysvuoro päättyi Nickell Robey-Coleman päästyä Tom Bradyn syötön väliin ja Cory Littleton onnistui syötönkatkossa. Rams joutui kuitenkin heti ensimmäisten yritysten jälkeen lentopotkaisemaan pallon pois. Seuraavalla hyökkäysvuorolla Patriots pääsi aina 28 jaardin päähän maalialueesta, mutta Stephen Gostkowski epäonnistui kenttäpotkumaaliyrityksessä. Vielä ensimmäisellä neljänneksellä kumpikin joukkue sai yhden hyökkäysvuoron, mutta kumpikin päättyi lentopotkuun. Toinen neljännes jatkui Ramsin hyökkäysvuorolla, mutta se päättyi jälleen lentopotkuun. Patriots onnistui seuraavalla hyökkäysvuorolla tekemään ottelun ensimmäisen pistesuorituksen, kun Gostkowski onnistui 42 jaardia pitkässä kenttäpotkumaalissa. Toisella neljänneksellä ei nähty enempää pistesuorituksia, vaan puoliajalle siirryttiin Patriotsin 3–0 johdossa.
Kolmannen neljänneksen ensimmäisen hyökkäysvuoron sai Rams, mutta se päättyi lopulta lentopotkuun, kuten myös tätä seurannut Patriotsin hyökkäysvuoro. Myös seuraava Ramsin hyökkäysvuoro päättyi Johnny Heckerin lentopotkuun. Heckerin 65 jaardia pitkä lentopotku oli pisin lentopotku Super Bowlin historiassa. Myös Patriotsin seuraava hyökkäysvuoro päättyi lentopotkuun. Seuraavalla hyökkäysvuorolla Ramsin pelinrakentaja Jared Goff onnistui kaksi kertaa yli 10 jaardisessa syötössä. Hyökkäysvuoro päättyikin lopulta Ramsin ensimmäiseen pistesuoritukseen, kun Greg Zuerlein onnistui 53 jaardia pitkässä kenttäpotkumaalissa. Kolmas neljännes päättyi kesken Patriotsin hyökkäysvuoron. Viimeinen neljännes jatkui Patriotsin hyökkäysvuorolla, mutta se päättyi lentopotkuun. Rams ei onnistunut omalla hyökkäysvuorollaan, joten Patriots sai jälleen oman hyökkäysvuoronsa. Patriots onnistui hyökkäysvuoronsa aikana kolmessa yli 10 jaardia pitkässä syötössä, joista pisin oli 29 jaardia pitkä syöttö Rob Gronkowskille. Patriots onnistui lopettamaan hyökkäysvuoronsa touchdowniin, kun Sony Michel onnistui juoksemaan maalialueelle. Gostkowski onnistui maalin jälkeisessä lisäpistesuorituksessa, joten Patriots siirtyi jälleen johtoon. Ramsin seuraava hyökkäys päättyi syötönkatkoon, kun Stephon Gilmore onnistui katkaisemaan syötön. Seuraavalla hyökkäysvuorollaan Patriots onnistui erityisesti juoksupelissään ja pääsi lopulta kokeilemaan potkumaalia. Kun Gostkowski onnistui 41 jaardia pitkässä potkumaaliyrityksessään, johti Patriots 13–3, kun ottelua oli jäljellä hieman yli minuutti. Rams ei onnistunut viimeisellä hyökkäysvuorollaan kaventamaan Patriotsin johtoa, vaan ottelu päättyi Patriotsin voittoon.


== Tilastot ja palkinnot ==


=== Runkosarja ===


==== Hyökkääjät ====
Pelinrakentajat, heitetyt jaardit

Pelinrakentajat, touchdownit

Hyökkääjät, juostut jaardit

Hyökkääjät, juostut touchdownit

Hyökkääjät, kiinniotetut jaardit

Hyökkääjät, kiinniotetut touchdownit

Tehdyt kenttäpotkumaalit


==== Puolustajat ====
Taklaukset

Säkitykset


=== NFL:n jakamat palkinnot ===
NFL:n virallinen palkintojenjakotilaisuus pidettiin 2. helmikuuta 2019 Atlantassa Fox Theatressa.


=== All–Pro ===
Kauden 2018 All-Pro–joukkueet, eli pelipaikkansa parhaat pelaajat runkosarjassa, julkaistiin 4. tammikuuta. Joukkueet valitsi 50 median edustajaa. Joukkueet nimesi Associated Press.Suluissa pelaajan saama äänimäärä.


== Pro Bowl ==
Kauden pudotuspelien jälkeen pelattava tähdistöottelu pelattiin 27. tammikuuta Camping World Stadiumilla, Orlandossa. Otteluun valittiin 88 pelaajaa, 44 kummastakin konferenssista. Pelaajaluettelot julkaistiin 19. joulukuuta. Eniten pelaajia valittiin Los Angles Chargersista, josta valittiin 7 pelaajaa. Kolmesta joukkueesta ei valittu pelaajaakaan. Ottelun voitti AFC:n joukkue pistein 26–7. Ottelun hyökkäyksen arvokkaimmaksi pelaajaksi valittiin pelinrakentaja Patrick Mahomes, ja puolustuksen arvokkaimmaksi pelaajaksi valittiin takapuolustaja Jamal Adams.


== Televisiointi ==
Yhdysvalloissa useampi televisiokanava jakoi otteluiden televisiointioikeudet. ESPN:llä oli oikeus näyttää maanantai-illan ottelu. CBS:llä oli oikeus otteluiden suoratoistoon. Foxilla oli oikeus näyttää torstai-illan ottelut. Neljäs yhtiö oli NBC. Super Bowlin televisiointioikeudet olivat CBS:llä.Suomessa televisionti oikeudet olivat ruotsalaisella Modern Times Groupilla. Ottelut näytettiin Viasatilla ja Viaplayssa.Arvioiden mukaan Super Bowlia katsoi Yhdysvalloissa televisiosta 98 miljoonaa katselijaa. Kun tähän lisätään suoratoisto, niin määrä nousee noin 101 miljoonaan. Runkosarjan suosituimmat ottelut pelattiin kiitospäivänä, jolloin Redskinsin ja Cowboysin välistä ottelua katsoi 30,5 miljoonaa ihmistä (vain TV) ja Bearsin ja Lionsin välistä ottelua seurasi 26,5 miljoonaa ihmistä.


== Lähteet ==