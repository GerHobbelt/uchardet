revision: 21536430
title: Asko Salmi
url: https://fi.wikipedia.org/wiki/Asko_Salmi


---

Asko Salmi (s. 1954) on suomalainen plastiikkakirurgi ja valokuvataiteilija. Hänelle myönnettiin valokuvataiteen valtionpalkinto vuonna 1983, ja hän oli Fotofinlandia-ehdokkaana vuonna 2014 valokuvasarjalla Sairas kertomus ja vuonna 2018 sarjalla Mindscapes.


== Lääkäriura ==
Asko Salmi valmistui lääketieteen lisensiaatiksi Turun yliopistosta 1980, kirurgian erikoislääkäriksi Tampereen yliopistosta 1987 ja plastiikkakirurgian erikoislääkäriksi 1994 Helsingin yliopistosta. Vuonna 1996 hänestä tuli lääketieteen ja kirurgian tohtori, ja 1990-luvun loppupuolella hän työskenteli ja opetti Yhdysvalloissa Pittsburghin yliopiston lääketieteellisessä tiedekunnassa.1970–1980-luvuilla Asko Salmi työskenteli lääkärinä Vaasan sairaaloissa ja Tampereen yliopistosairaalassa. Vuonna 1990 Salmi toimi sotakirurgina Punaisen Ristin kenttäsairaalassa Somaliassa ja Suomeen palattuaan keskittyi plastiikkakirurgiaan etupäässä Helsingissä. Vuonna 2003 hän perusti alan yrityksen, Sairaala KL:n. Se toimii Helsingin lisäksi Jyväskylässä, jossa Salmi perheineen asui vuodesta 1998.


== Valokuvaajana ==
Asko Salmi tuli 1970-luvulta lähtien tunnetuksi dramaattisilla mustavalkoisilla maisemakuvillaan Merenkurkun saaristosta. Sittemmin aiheeksi ovat tulleet dokumentaariset mustavalko- ja värikuvat maailman eri kriisipesäkkeistä, joissa Salmi on tehnyt myös lääkärintyötään. Näitä ovat olleet muun muassa tapaninpäivän tsunami 2004 ja Haitin maanjäristys 2010. 2010-luvun lopulta alkaen Helsingissä asuva Salmi on seurannut kameroineen Suvilahden alueen rakentumista nuorten rullalautailijoiden näkökulmasta.
Salmi on pitänyt 1970-luvulta lähtien parikymmentä näyttelyä yksin ja yhdessä muiden pohjalaisvalokuvaajien (mm. Pentti Paschinskyn, Benjam Pöntisen, Hannu Hautalan ja Kalervo Puskalan) kanssa. Hän on osallistunut myös yli sataan kansainväliseen valokuvanäyttelyyn.Brittiläinen Royal Photographic Society myönsi Salmelle vuonna 1979 ARPS- ja vuonna 1984 FRPS-arvonimen, ja samoihin aikoihin hän sai kansainvälisen valokuvataiteen kattojärjestön AFIAP- ja EFIAP-arvonimet ja Suomen Kameraseurojen Liiton Mestarivalokuvaaja-tunnustuksen.


== Yksityiselämä ==
Asko Salmen isä oli Vaasassa vaikuttanut lääkintöneuvos Reijo Salmi (1930–2020).


== Lähteet ==