revision: 19516945
title: Human Events
url: https://fi.wikipedia.org/wiki/Human_Events


---

Human Events on yhdysvaltalainen konservatiivinen verkkosivusto, joka perustettiin alun perin sanomalehdeksi vuonna 1944. Vuodesta 2013 sitä on julkaistu vain verkossa. Lehden nimi tulee Yhdysvaltain itsenäisyysjulistuksen ensimmäisestä lauseesta (”When in the course of human events...”).
Vietnamin sodan aikana Human Events kannatti sotaa mutta arvosteli usein Yhdysvaltojen strategisia päätöksiä. Lehden sotilasasiantuntija Thomas A. Lane vaati sodan laajentamista Laosiin ja Kambodžaan. 1980-luvulla Human Events kirjoitti Nelson Mandelan olevan ”väkivaltainen marxilainen”. Lehdellä oli vaikutusta Ronald Reaganin poliittisen ajattelun muotoutumiseen. Reagan sanoi vaihtaneensa puoluekantansa demokraatista republikaaniksi Human Eventsin ansiosta. Jotkut Reaganin lähipiiriin kuuluneista henkilöistä, kuten James Baker, yrittivät saada hänet lukemaan mieluummin muita lehtiä.Tietokirjailija Tommi Uschanovin mukaan Human Events voidaan luokitella valemediaksi sen levittämien salaliittoteorioiden takia.Vuonna 2005 Human Events julkaisi listan 1800- ja 1900-lukujen haitallisimmista kirjoista. Listalle valittiin muun massa Kommunistinen manifesti, Taisteluni sekä Kinseyn raportti.Human Eventsin jakaman ”Vuoden konservatiivi” -palkinnon ovat saaneet muun muassa Ronald Reagan, Mike Pence ja Sarah Palin.


== Lähteet ==