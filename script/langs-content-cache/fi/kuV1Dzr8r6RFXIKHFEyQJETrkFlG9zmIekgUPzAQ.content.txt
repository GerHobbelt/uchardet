revision: 21618125
title: 'Spider-Man: Shattered Dimensions'
url: https://fi.wikipedia.org/wiki/Spider-Man:_No_Way_Home


---

Spider-Man: No Way Home on vuonna 2021 ensi-iltansa saanut yhdysvaltalainen supersankarielokuva, joka perustuu Marvel Comicsin suosittuun sarjakuvahahmoon Hämähäkkimies. Se on jatko-osa elokuville Spider-Man: Homecoming (2017) ja Spider-Man: Far From Home (2019) sekä Marvel Cinematic Universen (MCU) 27. elokuva ja neljännen vaiheen neljäs elokuva. Elokuvan ohjasivat käsikirjoittajat Chris McKenna ja Erik Sommers. Elokuvan pääosissa ovat Tom Holland, Zendaya, Benedict Cumberbatch, Jacob Batalon, Jon Favreau ja Marisa Tomei. Elokuvassa Peter Parker yrittää Stephen Strangen avulla saada henkilöllisyytensä Hämähäkkimiehenä jälleen salaiseksi, mutta päätyy kohtaamaan roistoja toisista universumeista.
Sony Pictures Releasing ja Marvel Studios suunnittelivat jo vuodesta 2017 alkaen Homecomingin ja Far From Homen lisäksi MCU:hun vielä kolmatta Spider-Man -elokuvaa. Elokuussa 2019 neuvottelut kahden studion välillä aiemman sopimuksen muuttamisesta, johtivat Marvel Studiosin eroamiseen projektista. Fanien kielteinen suhtautuminen asiaan kuitenkin johti siihen, että studiot solmivat kuukautta myöhemmin uuden sopimuksen. Watts palasi ohjaajaksi, McKenna ja Sommers käsikirjoittajiksi ja Holland pääosan esittäjäksi. Kuvaukset alkoivat New Yorkissa lokakuussa 2020, niitä tehtiin myös Atlantassa, ja ne päättyivät maaliskuussa 2021. Elokuva muodostaa myös yhteyden Sam Raimin ja Marc Webbin ohjaamiin Hämähäkkimies-elokuviin, sillä useat niiden näyttelijät palasivat rooleihinsa, mukaan lukien Hämähäkkimiehen edelliset näyttelijät Tobey Maguire ja Andrew Garfield. Yleisö oli spekuloinut sekä Maguiren että Garfieldin paluuta jo pitkän aikaa, vaikka Sony ja Marvel yrittivät pitää asiaa salassa ennen elokuvan ensi-iltaa.
Spider-Man: No Way Home sai maailmanensi-iltansa Fox Village Theatressa, Los Angelesissa, 13. joulukuuta 2021. Elokuvateattereihin se ilmestyi Suomessa 15. joulukuuta 2021 ja Yhdysvalloissa 17. joulukuuta 2021. Elokuva on tuottanut maailmanlaajuisesti yli 1,9 miljardia dollaria ja se on tällä hetkellä Sony Picturesin eniten tuottanut elokuva sekä maailman seitsemänneksi eniten tuottanut elokuva. Se sai erittäin positiivisen vastaanoton, kriitikoiden kehuessa tarinaa, ohjausta, toimintakohtauksia, sekä näyttelijöiden roolisuorituksia ja näiden välistä kemiaa.


== Juoni ==
Quentin Beck onnistui ennen kuolemaansa lavastamaan Peter Parkerin murhaajaksi sekä paljastamaan maailmalle Peterin olevan Hämähäkkimies. Yhdysvaltain vahingonhallintaosasto kuulustelee Peteriä, hänen tyttöystäväänsä Michelle ”MJ” Jones-Watsonia, parasta ystäväänsä Ned Leedsiä sekä May-tätiä. Asianajaja Matt Murdock saa syytteet kumottua, mutta J. Jonah Jameson sekä monet New Yorkin asukkaat uskovat yhä Peterin syyllisyyteen. Saatuaan MJ:n ja Nedin ohella kieltävät vastaukset kaikista yliopistoista, joihin he olivat hakeneet, Peter menee Sanctum Sanctorumiin tapaamaan Stephen Strangeä, joka yrittää Kof-Kolin riimuilla langettaa muistiloitsun, joka saisi ihmiset unohtamaan Peterin olevan Hämähäkkimies. Mutta loitsu turmeltuu, kun Peter toistuvasti pyytää muutoksia siihen, jotta MJ, Ned, May ja Happy Hogan saisivat pitää muistonsa, jolloin Strange sinetöi sen.
Strangen neuvomana Peter etsii Alexander Hamilton Bridgellä käsiinsä MIT:n apulaisvarakanslerin taivutellakseen tämän muuttamaan mielensä MJ:n ja Nedin hakemuksista, mutta heidän kimppuunsa hyökkää tohtori Otto Octavius, jolla on selässä lonkeromaiset rautakädet. Octavius repii Rautahämähäkki-puvun nanoteknologian rautakäsiinsä, jolloin Peter saa tilaisuuden hallita Octaviusta. Mutta Vihreän Menninkäisen hyökätessä sillalle, Strange saapuu ja vangitsee Octaviuksen sekä liskoksi muuttuneen tohtori Curt Connorsin. Strange kertoo loitsun tuoneen Octaviuksen, Connorsin ja Menninkäisen toisista universumeista, koska nämä tiesivät Hämähäkkimiehen henkilöllisyyden. Hän myös käskee Peteriä, MJ:tä ja Nediä etsimään loput toisista universumeista tulleet roistot.
Peter löytää metsästä sähköä manipuloivan Max Dillonin ja saa apua tämän pysäyttämiseen Flint Markolta, joka kykenee muuttumaan hiekaksi. Menninkäisen todellinen minä, Norman Osborn, pääsee yli Menninkäis-persoonallisuudestaan, ja Peter noutaa hänet Mayn työpaikalta, hyväntekeväisyysjärjestö F.E.A.S.T.:istä. Osa vangituista roistoista saa kuulla päätyneensä omista universumeistaan tähän universumiin ennen omia kuolemiaan. Strange aikoo lähettää roistot takaisin kuutionmuotoisella reliikillä, Macchina di Kadavusilla. Peter haluaa kuitenkin parantaa roistot henkisestä epävakaudestaan, joten hän varastaa reliikin ja matemaattisia laskutoimituksia hyväksi käyttäen jättää Strangen vangiksi Peiliulottuvuuteen. Happyn asunnolla Peter rakentaa Octaviuksen rautakäsiin uuden estosirun, mutta Menninkäis-persoona saa jälleen vallan Normanista, joka estää Dillonin, Connorsin ja Markon parantamisyritykset. Menninkäinen myös lävistää kiiturillaan Mayn, joka ennen kuolemaansa muistuttaa Peteriä siitä, että ”suuren voiman täytyy tuoda mukanaan suuri vastuu”.
Ned ja MJ yrittävät Strangen sormuksella etsiä Peterin, mutta löytävätkin kaksi toisista universumeista tullutta Peterin varianttia, joita he kutsuvat nimillä ”Peter-2” ja ”Peter-3”. Nelikko löytää Peterin Midtownin tiedelukion katolta, missä hän suree Mayn kuolemaa. Lohduttaessaan Peteriä, Peter-2 ja Peter-3 kertovat omien läheistensä kuolemista ja kuinka heidän omien universumeittensa variantit Peterin edesmenneestä sedästä, Ben Parkerista, opettivat heillekin voiman ja vastuun merkityksen. Peter päättää kunnioittaa Mayn muistoa viimeistelemällä roistoille suunnatut parannuskeinot ja pysäyttämällä roistot.
Kaikki kolme Peteriä houkuttelevat roistot Vapaudenpatsaan luokse, missä he muuttavat Markon ja Connorsin taas ihmisiksi, ja Octavius poistaa Dillonin sähköisyyden. Ned vapauttaa Strangen, mutta Menninkäinen tuhoaa yhdellä kurpitsapommeistaan Macchina di Kadavuksen, jolloin Strangen loitsu vapautuu ja alkaa rikkoa multiversumin rajoja entisestään. Raivostunut Peter melkein tappaa Menninkäisen, ennen kuin Peter-2 pysäyttää hänet ja Peter-3 auttaa Peteriä parantamaan seerumilla Normanin Menninkäis-persoonallisuudestaan. Multiversumin tasapainon palauttamiseksi, Peter pyytää Strangea langettamaan uuden loitsun, joka hävittäisi tällä kertaa kaikkien muistot hänestä. Loitsu palauttaa myös Peterin variantit sekä roistot omiin universumeihinsa. Kaksi viikkoa myöhemmin Peter tapaa MJ:n ja Nedin esittäytyäkseen näille uudelleen, mutta luopuu ajatuksesta näiden turvallisuuden vuoksi. Hän tapaa myös Happyn vieraillessaan Mayn haudalla, minkä jälkeen hän muuttaa halpaan vuokra-asuntoon, lainaa General Educational Development -oppikirjan hyvittääkseen keskeytyneet opintonsa, ja jatkaa toimintaansa Hämähäkkimiehenä tavallisella ompelukoneella tehdyllä uudella puvulla.
Lopputekstien välissä näytetyssä kohtauksessa toisesta universumista tullut Eddie Brock ja hänen symbioottinsa Venom istuvat baarissa, ja kuulevat baarimikolta Hämähäkkimiehestä, Kostajista ja Thanoksesta, mutta siirtyvät yhtäkkiä takaisin omaan universumiinsa, jättäen jälkeensä palasen symbioottia.


== Näyttelijät ==


== Tuotanto ==


=== Kehitys ===
Kun Sony Pictures Releasingin ja Marvel Studiosin valmistelivat Spider-Man: Homecomingia (2017), vahvistettiin, että Marvel Cinematic Universeen suunniteltiin myös toista ja kolmatta Hämähäkkimies-elokuvaa. Kesäkuussa 2017 Tom Holland kertoi, että kolmas elokuva sijoittuisi Peter Parkerin / Hämähäkkimiehen neljänteen high school -vuoteen. Heinäkuussa 2019 Marvel Studiosin johtaja Kevin Feigen mukaan kolmas elokuva kertoisi Peter Parkerista tarinan ”jollaista ei ole aiemmin tehty elokuvaksi”, koska toisen elokuvan Spider-Man: Far From Home (2019) lopussa Parkerin henkilöys Hämähäkkimiehenä paljastettiin koko maailmalle. Sekä ohjaaja Jon Watts että Holland kertoivat, että he haluaisivat käyttää Kraven Saalistajaa elokuvan pääroistona.Elokuussa 2019 Sony aloitti kahden uuden Hämähäkkimies-elokuvan työstämisen ja toivoi, että Watts ja Holland palaisivat ohjaajaksi ja pääosan esittäjäksi. Hollandin alkuperäiseen sopimukseen kuului enää yksi elokuva, kun taas Wattsin, joka oli jo ohjannut oman sopimuksensa mukaisesti kaksi elokuvaa, olisi allekirjoitettava uusi sopimus. Marvel Studios ja sen emoyhtiö Walt Disney Studios viettivät monta kuukautta keskustellen Sonyn kanssa tekemänsä sopimuksen laajentamisesta, jotta Marvel ja Feige voisivat tehdä lisää Hämähäkkimies-elokuvia, ja Sony itsekin toivoi voivansa tehdä enemmän elokuvia MCU:hun samoilla ehdoilla kuin aiemminkin: Marvel tuottaisi elokuvat Sonylle ja saisi 5 % niiden tuotoista. Disneyn mielestä Feigellä oli jo paljon työtä Marvel Cinematic Universen (MCU) tuottamisen parissa, ja yhtiö vaati 25–50 prosenttia tuotoista 5 %:n sijasta. Koska studiot eivät päässeet sopimukseen, Sony ilmoitti aikovansa tuottaa tulevat Hämähäkkimies-elokuvat ilman Feigeä ja Marvel Studiosia. Yhtiö sanoi tämän muuttavan tulevaisuuden, kiitti Feigea tämän työstä kahdessa edellisessä elokuvassa ja kertoi jatkavansa ”polkua, jolle [Feige] auttoi yhtiötä kulkemaan”.Chris McKennan ja Erik Sommersin odotettiin palaavan kolmannen elokuvan käsikirjoittajaksi, sillä he olivat käsikirjoittaneet myös Far From Homen, mutta Watts alkoi saada tarjouksia muilta isoilta studioilta, mukaan lukien ohjaajan paikan eräästä toisesta Marvel Studiosin ja Feigen projektista. Syyskuussa Sony Pictures Entertainmentin puheenjohtaja Tony Vinciquerra ilmoitti, että ”ovi Hämähäkkimiehen paluulle MCU:hun oli hetkellisesti suljettu” ja vahvisti aikovansa sovittaa hahmon Sonyn omaan Marvel-universumiin. Vastautessaan fanien kielteiseen palautteeseen Vinciquerra lisäsi, että ”Marvelilla on mahtavia ihmisiä, joita kunnioitamme suuresti, mutta toisaalta niin on meilläkin. Kevin ei tehnyt kaikkea työtä... pystymme tekemään sen, mitä meidän on tehtävä.” Mutta fanien reagoitua Disneyn D23-messuilla ja Hollandin otettua itse yhteyttä Disneyn toimitusjohtajaan Robert Igeriin ja Sony Pictures Motion Pictures Groupin puheenjohtajaan Tom Rothmaniin yhtiö aloitti Sonyn kanssa uudet neuvottelut.Sony ja Disney paljastivat syyskuun lopussa päässeensä uuteen sopimukseen, jonka mukaan Marvel Studios ja Feige tuottaisivat Sonylle vielä yhden Hämähäkkimies-elokuvan, antaen hahmon vielä pysyä Marvel Cinematic Universessa. Disneyn raportoitiin rahoittavan 25 % elokuvasta ja saavan 25 % elokuvan tuotoista sekä säilyttävän oikeudet hahmon oheistuotteisiin. Sopimuksen mukaan Hollandin Hämähäkkimies esiintyisi myös vielä yhdessä Marvel Studiosin omista elokuvista. Feige kommentoi: ”On hienoa, että Hämiksen matka MCU:ssa jatkuu ja minä ja koko Marvel Studios olemme iloisia, kun pääsemme jatkamaan työtämme sen parissa.” Hän lisäsi, että MCU:n Hämähäkkimies voisi ”kulkea elokuvaversumien välillä” ja esiintyä myös Sonyn omasa jaetussa universumissa. Tämän sanottiin olevan ”’kysy ja vastaa’ -tilanne kahden jatkumon välillä, jota kuvailtaisiin löyhästi jaetuksi yhteiskohtaiseksi jaetuksi universumiksi”. Sony kuvaili aiempia elokuviaan Marvel Studiosin kanssa ”hienoksi yhteistyöksi” ja sanoi, että ”yhteinen halumme jatkaa oli yhtä vahva kuin fanien tahto”. Jo uuden sopimuksen solmimisesta asti Watts oli ollut neuvotteluissa kolmannen elokuvan ohjaajaksi palaamisesta.Neuvotellessaan uudesta sopimuksesta lokakuussa 2019 Iger kommentoi: ”Ymmärsin, miltä hänestä [Hollandista] tuntui, ja oli selvää, että fanit halusivat tämän tapahtuvan.” Hän lisäsi, että neuvotellessaan sopimuksesta sekä Sony että Disney olivat unohtaneet, että ”on muitakin ihmisiä, joilla on väliä”. Rothman tunsi, että sopimus oli "voitto-voitto-voitto-tilanne. Voitto Sonylle, voitto Disneylle, voitto faneille”. Puhuessaan neuvotteluja koskevista raporteista, joita uutissivustot julkaisivat elokuussa, Rothman sanoi, että niiden selostukset eivät täsmänneet sen kanssa, miten keskustelut oikeasti menivät, ja että lopullinen sopimus olisi tapahtunut ilman raportteja ja fanien keskusteluja, ja lisäsi: ”Olisimme päässeet siihen asti ja uutiset menivät asioiden edelle.” Lokakuussa Zendayan vahvistettiin palaavan MJ:n rooliin, jota hän oli esittänyt edellisissä elokuvissa. Vuoden lopussa ilmoitettiin, että kuvausten suunniteltiin alkavan kesällä 2020.


=== Esituotanto ===
Huhtikuussa 2020 Sony siirsi koronaviruspandemian vuoksi elokuvan ensi-illan uudelle päivämäärälle: 5. marraskuuta 2021. Kesäkuussa 2020 Marisa Tomei vahvisti palaavansa May Parkerin rooliin ja Wattsin vahvistettiin palaavan ohjaajaksi. Seuraavan kuukauden aikana Holland paljasti elokuvan tuotannon alkamisen siirtyneen vuoden 2020 lopulle ja valmistuvan helmikuuhun 2021 mennessä. Pian tämän jälkeen Sony ilmoitti uudeksi ensi-iltapäivämääräksi 17. joulukuuta 2021. Tony Revolorin vahvistettiin palaavan näyttelemään Flash Thompsonia.Lokakuussa Jacob Batalonin odotettiin palaavan Ned Leedsin rooliin, ja Jamie Foxx, joka näytteli Elektroa Marc Webbin elokuvassa The Amazing Spider-Man 2 (2014), valittiin näyttelemään myös uutta versiota hahmostaan. Saman kuukauden aikana Benedict Cumberbatchin näyttelemän Stephen Strangen paljastettiin esiintyvän elokuvassa. The Hollywood Reporterin toimittaja Graeme McMillanin mielestä Foxxin roolivalinta tai Strangen esiintyminen elokuvassa eivät olleet sattumaa. Ennen kuvausten alkua, muutaman muun avainnäyttelijän liittyminen projektiin oli vielä työn alla.


=== Kuvaukset ===
Pääkuvaukset ja visuaalisten efektien taustamaisemien kuvaukset alkoivat Queensissä, New Yorkissa, 14. lokakuuta 2020. Ne sijoittuivat Astoriaan, Sunnysideen ja Long Island Cityyn. 23. lokakuuta elokuvaa kuvattiin Greenwich Villagessa.Tuotanto siirtyi Atlantaan 25. lokakuuta, ja Hollandin ja Batalonin saapuivat kuvauksiin, kun Holland oli saanut kohtauksensa Unchartediin kuvattua kaksi päivää aiemmin. Mauro Fiore toimi elokuvan pääkuvaajana. Alun perin kuvaajaksi oli palkattu Seamus McGarvey, joka on aiemmin kuvannut Marvel-elokuvista The Avengersin (2012), mutta hän joutui vetäytymään tehtävästään koronaviruspandemian muutettua hänen aikatauluaan. Tuotannon on raportoitu vähentäneen näyttelijöiden ja työryhmäläisten kanssakäyntiä pandemian aikana ja välttäneen tuotannon lisäkeskeytyksiä uudenlaisella tekniikalla, joka skannaa näyttelijät visuaaliefektijärjestelmään ja jossa maskeeraukset ja rooliasut lisätään näyttelijöille jälkituotannon aikana. Kuvausten piti alun perin alkaa heinäkuussa 2020, mutta tuotantoaikataulua päätettiin siirtää koronaviruspandemian vuoksi.Cumberbatch kuvasi kohtauksensa tähän elokuvaan ennen kuin osallistui Doctor Strange in the Multiverse of Madnessin (2022) kuvauksiin. Joulukuussa Alfred Molina, jotka näytteli Tohtori Mustekalaa Sam Raimin elokuvassa Spider-Man 2 – Hämähäkkimies 2 (2004), valittiin palaamaan rooliinsa. Tuolloin Collider raportoi, että Andrew Garfield palaisi rooliinsa Webbin The Amazing Spider-Man -elokuvista ja että Tobey Maguire oli neuvotteluissa palaamaan näyttelemään omaa versiotaan Hämähäkkimiehestä Sam Raimin elokuvista. The Hollywood Reporterin Richard Newbyn mielestä moinen crossover-tyylinen elokuva, saisi Sonyn animaatioelokuvan Spider-Man: Kohti hämähäkkiversumia (2018) näyttämään vähemmän merkittävältä. McMillan vertasi ”Hämähäkkiversumia” DC Comicsin tarinaan Crisis on Infinite Earths, uskoen, että ”Marvelilla oli nyt tilaisuus antaa vastaus kaikkiin selittämättömiksi jääneisiin yksityiskohtiin ja samalla tehdä todeksi myös muutamat fanien toiveet”. /Filmin Hoai-Tran Bui kuitenkin pelkäsi, että elokuvassa esiintyisi liian monta hahmoa kerralla ja toivoi, että Holland olisi mieluummin omillaan sen sijaan, että joku A-näyttelijä olisi häntä opettamassa, vaikka hänellä ei ollut mitään sitä vastaan, että Holland, Garfield ja Maguire esiintyisivät samassa elokuvassa.Varietyn Adam B. Vary huomautti, ettei yhtäkään raporttia ollut vielä vahvistettu, eikä ollut edes varmaa, tekisivätkö nämä näyttelijät cameo-esiintymiset. Holland kiisti väitteet siitä, että Maguire ja Garfield esiintyisivät elokuvassa, kun Feige vahvisti, että elokuvalla tulisi olemaan yhteyksiä Doctor Strange in the Multiverse of Madnessiin. Monet aiemmissa Spider-Man-elokuvissa nähdyistä näyttelijöistä olivat pukeutuneet viittoihin salatakseen ulkopuolisilta sen, että olisivat mukana elokuvassa.22–24. tammikuuta 2021 alkaen elokuvaa kuvattiin Frederick Douglass High Schoolin tiloissa. Helmikuun 2021 lopussa elokuvan viralliseksi nimeksi paljastettiin Spider-Man: No Way Home. 19–21. maaliskuuta elokuvaa kuvattiin Henry W. Grady High Schoolin tiloissa. Atlantan koulujärjestelmä kielsi alun perin rakennustensa käytön kuvauksiin koronaviruspandemian vuoksi, mutta antoi tälle elokuvalle erikoisluvan, koska sitä oli käytetty myös Spider-Man: Homecomingin kuvauspaikkana. Hannibal Buressin paljastettiin palaavan liikunnanopettaja Andre Wilsonin rooliin. Kuvaukset päättyivät 26. maaliskuuta 2021. Kuvausten odotettiin sijoittuvan myös Los Angelesiin ja Islantiin.


=== Jälkituotanto ===
Huhtikuussa 2021 Molina vahvisti esiintyvänsä elokuvassa. Hän totesi, ettei voinut puhua roolistaan elokuvassa tuotannon aikana, mutta tajusi esiintymisensä olleen huhuttu ja raportoitu jo aikaa sitten. Myöhemmin saman kuukauden aikana J. B. Smoove paljasti palaavansa Far From Homesta näyttelemään Julius Delliä. Toukokuun aikana Garfield kiisti, että häntä olisi ikinä pyydetty mukaan elokuvaan, kun taas Angourie Ricen paljastettiin palaavan Betty Brantin rooliin.Elokuvan virallinen teaser-traileri, joka julkaistiin 23. elokuuta 2021 CinemaConissa, vahvisti Jon Favreaun ja Benedict Wongin palaavan Harold ”Happy” Hoganin ja Wongin rooleihin aiemmista MCU-elokuvista sekä J. K. Simmonsin paluun J. Jonah Jamesonin rooliin. Traileri vahvisti myös Elektron ja Vihreän Menninkäisen esiintyvän elokuvassa. 16. marraskuuta, Regal Sherman Oaks -teatterissa, Los Angelesissä, esitettiin elokuvan varsinainen traileri, jonka aikana vahvistettiin Willem Dafoen ja Thomas Haden Churchin paluu Vihreän Menninkäisen ja Hiekkamiehen näyttelijöiksi Sam Raimin Hämähäkkimies-trilogiasta, sekä Rhys Ifansin paluu Liskon näyttelijäksi Marc Webbin elokuvasta The Amazing Spider-Man (2012). Pascal kuvaili No Way Homea ”Homecoming-trilogian loppuhuipentumaksi”. 13. joulukuuta 2021, vain neljä päivää ennen teatteriensi-iltaa, vahvistettiin, että Maguire ja Garfield olivat todella mukana elokuvassa. Jeffrey Ford ja Leigh Folsom Boyd toimivat elokuvan leikkaajina.


== Musiikki ==
Michael Giacchino vihjaili lokakuussa 2020 palaavansa säveltäjäksi, sävellettyään aiemmin Homecomingin ja Far From Homen musiikin. Elokuvan soundtrack julkaistiin 17. joulukuuta 2021, mutta sen kappaleista ”Arachnoverture” julkaistiin singlenä jo 9. joulukuuta, ja ”Exit Through the Lobby” julkaistiin 10. joulukuuta.


== Julkaisu ==
Spider-Man: No Way Home sai ensiesityksensä Fox Village Theatre, Los Angelesissa, 13. joulukuuta 2021. Teatteriensi-iltansa elokuva sai Suomessa 15. joulukuuta 2021 ja Yhdysvalloissa 17. joulukuuta 2021. Elokuvan aiemmat ilmoitetut ensi-iltapäivämäärät olivat 16. heinäkuuta 2021 ja 5. marraskuuta 2021, mutta ensi-iltaa siirrettiin kaksi kertaa koronaviruspandemian vuoksi.


== Arvosteluja ==


== Tulevaisuus ==
Elokuussa 2019 paljastettiin, että neljäs elokuva on suunnitteilla. Helmikuussa 2021 Holland sanoi, että vaikka No Way Home oli hänen viimeinen elokuvansa Marvelin ja Sonyn välisessä sopimuksessa, hän toivoi voivansa yhä jatkaa Hämähäkkimiehen näyttelijänä. Lokakuussa Holland tarkensi, että No Way Homea pidettiin päätösosana tarinalle, joka alkoi Homecomingista, ja että seuraavat mahdolliset sooloelokuvat sisältäisivät aivan erilaisia Hämähäkkimieheen liittyviä hahmoja kuin ensimmäinen trilogia, rakentaen aivan uudensävyistä tarinaa. Seuraavan kuukauden aikana Holland oli kuitenkin epävarma, että jatkaisiko Hämähäkkimiehen näyttelijänä ja kertoi toivovansa, että Sony ja Marvel Studios alkaisivat tehdä Miles Moralesin keskittyviä elokuvia Peter Parkerin tarinan jatkamisen sijasta. Tästä huolimatta Pascal sanoi toivovansa jatkaa yhteistyötä Hollandin kanssa vielä muiden tulevien Hämähäkkimies-elokuvien toteuttamiseksi, ja myöhemmin tarkensi Sonyn ja Marvel Studiosin aikovan tehdä vielä kolme uutta Hämähäkkimies-elokuvaa, joissa Holland on pääosassa, Marvelin ja Sonyn valmistautuessa aloittamaan näiden työstäminen marraskuun 2021 lopulla. Sony tai Marvel Studios eivät ole kuitenkaan vielä julkistaneet virallisia suunnitelmiaan tuleville MCU:n Hämähäkkimies-elokuville.Seuraavan kuukauden aikana Feige sanoi olevansa Pascalin, Disneyn ja Sonyn kanssa ”aktiivisesti toteuttamassa” seuraavaa tarinaa Hämähäkkimiehestä. Hän lupasi etteivät Sony ja Disney ajautuisi erilleen enää toistamiseen, niin kuin No Way Homen kehitystyön aikana. Huhtikuussa 2022, Wattsin erottua Marvel Studiosin Fantastic Fourin (2025) ohjaajana paikalta, pitääkseen taukoa suuren budjetin elokuvista, Deadline Hollywood raportoi Sonyn yhä odottavan Wattsin palaamaan seuraavan MCU:n Hämähäkkimies-elokuvan ohjaajaksi. Pascal sanoi toukokuun lopulla, että elokuvaa työstettiin edelleen, mutta että työ oli keskeytetty käsikirjoittajien lakon 2023 vuoksi. Holland oli siihen aikaan osallistunut elokuvaa koskeviin tapaamisiin, mutta nekin oli keskeytetty lakon vuoksi. Kesäkuussa 2023, Holland kertoi aikovansa pitää vuoden tauon näyttelemisestä, kun hänen kohtauksensa Apple TV+-sarjaan The Crowded Room olisi kuvattu, joten MCU:n neljännen Hämähäkkimies-elokuvan kuvaukset eivät alkaisi ennen vuotta 2024.


== Huomioita ==


== Lähteet ==


== Aiheesta muualla ==
Spider-Man: No Way Home Internet Movie Databasessa. (englanniksi)
Elokuvan traileri YouTubessa (englanniksi)