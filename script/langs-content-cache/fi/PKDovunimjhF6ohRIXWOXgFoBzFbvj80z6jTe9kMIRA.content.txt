revision: 21257355
title: Erkka Westerlund
url: https://fi.wikipedia.org/wiki/Erkka_Westerlund


---

Erkka Westerlund (s. 30. maaliskuuta 1957 Pernaja) on suomalainen jääkiekkovalmentaja. Hän toimi KHL-joukkue Salavat Julajev Ufan päävalmentajana kaudella 2017–2018.


== Ura ==


=== Seuravalmentajana ===
Westerlund aloitti valmennusuransa I-divisioonassa pelanneen JyP HT:n päävalmentajana. Westerlundin ensimmäinen merkittävä valmennussaavutus oli JyP HT:n nousu SM-liigaan keväällä 1985. SM-liigassa Westerlund jatkoi JyP HT:n päävalmentajana kolme kautta, minä aikana seura ei päässyt kertaakaan pudotuspeleihin. Westerlund valmensi SM-liigassa pelannutta Rauman Lukkoa kaudet 1989–1991, joina kumpanakaan joukkue ei päässyt pudotuspeleihin, minkä lisäksi se säilytti jälkimmäisellä kaudella liigapaikkansa vasta karsintojen jälkeen.Seuraavan kerran Westerlund toimi seurajoukkueen valmentajana vasta kaudella 1997–1998, jolloin hän valmensi Raimo Summasen kanssa Helsingin IFK:n Suomenmestariksi. Seuraavalla kaudella voitetun hopean jälkeen Westerlund ja Summanen siirtyivät valmentamaan HIFK:n naapuriseuraa Jokereita. Westerlund valmensi Jokereita kaudet 1999–2001, joista ensimmäisellä joukkue ylsi finaaliin ja saavutti SM-hopeaa.Westerlundin viimeisin esiintyminen SM-liigajoukkueen päävalmentajana tapahtui kausilla 2010–2012, kun hän valmensi jälleen Jokereita. Hän siirtyi Jokerien päävalmentajaksi marraskuussa 2010 Hannu Jortikan saatua potkut valmennustehtävistä. Westerlund voitti keväällä 2012 Jokereiden kanssa SM-pronssia, minkä jälkeen hän jätti joukkueen.
Kausiksi 2014–2016 Westerlund palasi valmentamaan Jokereita KHL-aikakaudella.
Kaudeksi 2017–2018 Westerlund siirtyy KHL-joukkue Salavat Julajev Ufan peräsimeen.


=== Maajoukkuevalmentajana ===
Erkka Westerlund on toiminut Suomen nuorten jääkiekkomaajoukkueen päävalmentajana kahteen otteeseen kausina 1988–1989 ja 2001–2003. Jälkimmäisen pestin molemmista MM-kisoista Suomi voitti pronssia. Lisäksi Westerlund toimi Suomen alle 18-vuotiaiden jääkiekkomaajoukkueen päävalmentajana kaudella 1996–1997, jolloin Suomi voitti EM-kultaa.
Miesten maajoukkueen päävalmentajana Westerlund toimi ensimmäisen kerran marraskuusta 2004 vuoden 2007 jääkiekon maailmanmestaruuskilpailuihin asti. Vuoden mittaisen pestinsä hän aloitti kesäkuun alussa 2013 ja lopetti 2014 keväällä.


=== Muut työt ===
Westerlund siirtyi elokuussa 2006 Vierumäellä toimivan Suomen urheiluopiston rehtoriksi ja alkoi marraskuussa 2006 hoitaa myös toimitusjohtajan tehtäviä. Hän aloitti vuonna 2007 myös Suomen Jääkiekkoliiton valmennusvaliokunnan puheenjohtajana. Westerlund toimi myös Suomen Olympiakomitean asettaman, vuonna 2010 aloittaneen Huippu-urheilun muutostyöryhmän jäsenenä. Hän on myös mukana perheyrityksessä joka tekee mm. hyvinvointianalyysejä. Westerlund jätti urheiluopiston rehtorin tehtävät vuonna 2014 aloittaessaan Jokereiden päävalmentajana.Westerlund valmistui liikunnanohjaajaksi Suomen Urheiluopistosta vuonna 1980 ja liikuntatieteiden maisteriksi Jyväskylän yliopistosta vuonna 1986. Hänen liikuntabiologian alaan kuuluva pro gradu -tutkielmansa nimeltä "Erityyppisten harjoitusjaksojen vaikutukset jääkiekkoilijoiden kestävyysominaisuuksiin" valmistui vuonna 1985.Westerlund on työskennellyt myös Jääkiekkoliiton kehityspäällikkönä vuosina 1991–1997 ja kehityskeskuksen johtajana vuosina 2002–2005.Westerlundista ilmestyi syksyllä 2019 Fitran kustantama, Manu Tuppuraisen kirjoittama 332-sivuinen kirja Erkka – Elämän peliä. ISBN: 9789523501294.


== Perhe ja yksityiselämä ==
Westerlund on naimisissa ja hänellä on kolme lasta, pojat Niklas (s. 1990) ja Tomas (s. 1992) sekä tytär Daniela (s. 1998). Koulutukseltaan Westerlund on liikuntatieteiden maisteri.


== Saavutuksia ==
SM-liigan parhaan valmentajan palkinto (kaudella 1997–1998 HIFK:n päävalmentajana)
SM-kulta ja kaksi SM-hopeaa, 18-vuotiaiden EM-kulta, kaksi 20-vuotiaiden MM-pronssia
Olympiahopea (Vuonna 2006 Torinon talviolympialaisista Suomen maajoukkueen päävalmentajana)
MM-pronssi (Vuonna 2006 Suomen maajoukkueen päävalmentajana)
Kaksi MM-hopeaa (Vuosina 2007 ja 2014 Suomen maajoukkueen päävalmentajana)
Jääkiekkoleijona n:o 200
Olympiapronssi (vuonna 2014 Sotšin talviolympialaisista Suomen maajoukkueen päävalmentajana)
Kalen Kannu (vuonna 2014)


== Lähteet ==


== Aiheesta muualla ==
Erkka Westerlund EliteProspects-sivustolla
Ylen Elävä arkisto: Tuplamitalitalven treenaaja Erkka Westerlund
Westerlundin tiedot Jääkiekkomuseon sivuilla.