revision: 18539780
title: Jouni Lompolo
url: https://fi.wikipedia.org/wiki/Jouni_Lompolo


---

Jouni Kaarlo Lompolo (24. syyskuuta 1936 Kittilä – 20. huhtikuuta 2010 Helsinki) oli suomalainen pakinoitsija ja kirjailija.
Lompolo tunnettiin parhaiten Helsingin Sanomiin vuosina 1956–2001 nimimerkillä Origo  kirjoittamistaan pakinoista, joissa hän taitavasti yhdisti nasevan älyllisyyden ja tunteellisen lapsenmielisyyden. Hänen pakinansa olivat luonteeltaan asiaproosamaisia, mutta loppujen lopuksi niitä lukiessaan törmäsi yllättäviinkin kärjistyksiin. Hän oli pakinan tyylimestari, sillä teksti oli kirjallisesti korkeatasoista ja sen kieli tarkkaa ja oivaltavaa. Lompolon huumorissa oli alakuloisuutta: “Kirjoitin pakinoita koko elämäni. Kaksi lukijaa soitti, päätoimittaja kutsui kerran puheilleen.” Origon nimellä hän julkaisi myös omaelämäkerrallisen teoksen Hunsvotin päiväkirja.  Lompolo jäi eläkkeelle Helsingin Sanomista vuonna 2001. 
Lompolo teki myös elokuvakäsikirjoituksia niin elokuviin kuin televisiollekin. Jarno Hiilloskorven viimeiseksi jäänyt elokuvaohjaus Rakkaus alkaa aamuyöstä (1966) oli Lompolon kirjoittama, samoin kuin Ilkka Vanteen ohjaama televisioelokuva Aito Halonen (1989), ahneudesta kertova musta komedia, jonka juoni pyörii aidon Pekka Halosen taulun ympärillä. Lompolo osallistui myös Rauni Mollbergin elokuvan Paratiisin lapset (1994) käsikirjoitukseen, joka perustui Lompolon omiin novelleihin.
Pakinakokoelmien ja elokuvakäsikirjoituksien lisäksi Lompololta ilmestyi lukuisia muita teoksia, niin romaaneja, novelleja kuin matkakirjojakin. 


== Tuotanto ==


=== Pakinakokoelmat ===
Atomipotero, 1960
Murehtijan päiväkirja, 1961
Viisauden opas, 1962
Siveyden alkeet, 1963
Viattoman tunnustukset, 1964
Vakavikon vieraskirja, 1965
Ikuisia ajatuksia, 1967
Käytöksen kultainen kirja, 1970
Hullunkuriset perheet, 1973
Ankkurit alas, 1977
Kansakunnan kaapin alla, 1982
Valitut pakinat eli johdatus olennaiseen, 1983
Läpi tulen ja menen, 1988
Presidentin päiväkirjasta, 1992
Harmittavia myötäkäymisiä, 1995
Maallinen onni, 2000


=== Elokuva- ja TV-käsikirjoitukset ===
Rakkaus alkaa aamuyöstä, 1966 (käsikirjoitus)
Finlandisation, 1974 (käsikirjoitus TV-elokuvaan)
Krokotiili Gena ja Hänen ystävänsä,  1980 (dramatisointi lastenelokuvaan)
Aito Halonen, 1989 (käsikirjoitus TV-elokuvaan)
Paratiisin lapset, 1994 (käsikirjoitus yhdessä Rauni Mollbergin kanssa)


=== Muut ===
Tähtisumuilta, romaani 1960
Junalla Japaniin, matkakirja 1962
Paratiisin lapset, novelleja 1986
Hunsvotin päiväkirja, päiväkirja 1989
Maailman kolmanneksi vaarallisin meri, novelleja 1990
Pieni kuppi kahvia, novelleja 1998Kaikki pakinakokoelmat on julkaistu nimimerkillä Origo, muu tuotanto nimellä Jouni Lompolo, lukuun ottamatta Origo-nimimerkillä kirjoitettua Hunsvotin päiväkirjaa.


== Lähteet ==


== Aiheesta muualla ==
Jouni Lompolon muistokirjoitus Helsingin Sanomissa
Ylen Elävä arkisto: Origo – Jouni Lompolo