revision: 20394984
title: Eduard Latypov
url: https://fi.wikipedia.org/wiki/Eduard_Latypov


---

Eduard Ratmilevitš Latypov (ven. Эдуард Ратмилевич Латыпов, s. 21. maaliskuuta 1994 Hrodna, Valko-Venäjä) on venäläinen ampumahiihtäjä.


== Arvokilpailut ==
Latypov voitti nuorten maailmanmestaruuden takaa-ajossa ja viestissä 2015 sekä saavutti nuorten MM-kilpailuissa lisäksi pronssia pikakilpailussa ja viestissä 2014. Nuorten EM-kilpailuissa hän sai kultaa takaa-ajossa 2015 sekä hopeaa sekaviestissä 2014 ja pikakilpailussa 2015.Latypov saavutti EM-hopeaa sekaviestissä 2020. Pokljukan MM-kilpailuissa 2021 hän hiihti ankkuriosuuden Venäjän ampumahiihtoliiton joukkueessa, joka saavutti pronssia miesten 4 × 7,5 kilometrin viestissä. Hän sijoittui lisäksi pikakilpailussa kymmenenneksi, takaa-ajossa seitsemänneksi ja yhteislähdössä 14:nneksi.Pekingin talviolympialaisissa 2022 Latypov saavutti pronssia takaa-ajossa, sekaviestissä ja viestissä. Pikakilpailussa ja normaalimatkalla hän oli yhdestoista.


== Maailmancup ==
Latypov kilpaili maailmancupissa ensimmäisen kerran Pokljukassa kaudella 2018–2019. Ensimmäiset maailmancupin pisteensä hän saavutti oltuaan samalla kaudella viidestoista Canmoren normaalimatkan kilpailussa. Ensimmäisen palkintosijansa hän saavutti oltuaan toinen Östersundin yhteislähtökilpailussa kaudella 2020–2021. Hän sijoittui kaudella 2021–2022 toiseksi Le Grand-Bornand'n pikakilpailussa ja takaa-ajossa.


== Muut kilpailut ==
Latypov saavutti rulla-ampumahiihdon MM-kilpailuissa hopeaa takaa-ajossa sekä pronssia pikakilpailussa ja supersprintissä 2019.


== Lähteet ==