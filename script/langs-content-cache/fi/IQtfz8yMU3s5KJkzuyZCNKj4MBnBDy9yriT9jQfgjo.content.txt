revision: 21552657
title: Roy Worters
url: https://fi.wikipedia.org/wiki/Roy_Worters


---

Roy ”Shrimp” Worters (19. lokakuuta 1900 Toronto, Kanada – 7. marraskuuta 1957) oli kanadalainen jääkiekkomaalivahti. Hän pelasi 1925–1937 National Hockey Leaguessa seuroinaan Pittsburgh Pirates, Montreal Canadiens ja New York Americans.
160-senttinen Roy Worters oli lyhyin NHL:ssä koskaan esiintynyt pelaaja. Ammattilaisuransa huippuvaiheessa New York Americansissa hänellä oli kuitenkin onni pelata suurikokoisten, suojelevien puolustajien takana. Sellaiset pelaajat kuin Lionel ”Big Train” Conacher, ”Bullet” Joe Simpson ja Mervyn ”Red” Dutton takasivat hänen fyysisen koskemattomuutensa.
Wortersista tuli 1928–1929 ensimmäinen Hart Trophyn voittanut maalivahti hänen johdettuaan Americansin toiselle sijalle Canadian Division -lohkossa. Hän sai parhaan maalivahdin palkinnon 1930–1931, mutta Americansin kenttäpelaajat eivät saaneet tehtyä tarpeeksi maaleja joukkueen viemiseksi pudotuspeleihin.
Kaudella 1936–1937 Americansilla oli viimein toimiva hyökkäys, mutta Worters joutui leikauspöydälle ja lopetti uransa sen jälkeen.
Hän kuoli kurkkusyöpään vuonna 1957.


== Saavutuksia ==
Hart Memorial Trophy 1929 (paras pelaaja)
NHL:n kakkostähdistössä 1932 ja 1934
Vezina Trophy 1931 (paras maalivahti)
Hockey Hall of Fameen 1969