revision: 21357140
title: Lahden Runomaraton (tapahtuma)
url: https://fi.wikipedia.org/wiki/Lahden_Runomaraton_(tapahtuma)


---

Lahden Runomaraton on vuonna 1982 perustetun suomalaisen runouden edistäjän, Lahden Runomaraton ry:n järjestämä tapahtuma. Lahden Runomaraton ry on järjestänyt 20 valtakunnallista runokilpailua, kerännyt niiden avulla yli 57 000 runoa ja kustantanut niistä 20 painettua runoantologiaa sekä vuonna 2014 yhden e-kirjan. Kaikki aiemmat runokirjat on julkaistu vuosina 2013–2014 myös e-kirjoina. Vuodesta 2013 lähtien kilpailutoimintaan on otettu mukaan runovideot.
Runomaraton-tapahtumat alkoivat vuonna 1982 Mukkulan kartanon puistossa Lahdessa. Vuoden 2012 Runomaraton-tapahtumaa vietettiin Fellmanniassa Lahdessa. Vuonna 2014 Runomaraton tapahtuma laajeni runovideofestivaaliksi ja se järjestettiin Lahden satamassa. Nykyisin Runomaraton on monitaiteinen ja kansainvälinen kaupunkifestivaali, jota on järjestetty Lahden keskustassa viikkoa ennen juhannusta. Vuodesta 2020 festivaali siirtyi syyskuulle. Runous ja sanataide ovat edelleen tapahtuman keskiössä, mutta viime vuosina ohjelmistossa on nähty ja kuultu myös paljon musiikkia, nykytanssia, teatteria ja videotaidetta. Työpajat, lavarunotilaisuudet ja erilaiset näyttelyt ovat myös osa tapahtumaa. 
Lahden Runomaraton ry: puheenjohtajana toimi vuosina 1982–2012 kansanedustaja Jouko Skinnari. Vuodesta 2013 alkaen puheenjohtajana on toiminut kouluneuvos Rauno Kurki. Yhdistyksen tapahtumissa taiteellisena johtajana on toiminut runoilija Risto Ahti. Vuodesta 2019 tapahtuman taiteellisena johtajana on toiminut runoilija Juha Rautio.


== Lähteet ==


== Aiheesta muualla ==
Lahden Runomaraton ry:n verkkosivut