revision: 21617118
title: Helsinki-halli
url: https://fi.wikipedia.org/wiki/Helsinki-halli


---

Helsinki-halli (ruots. Helsingforsarenan, vuosina 2014–2022 Hartwall Arena) on Hjallis Harkimon ideoima monitoimihalli, joka valmistui 1997. Se sijaitsee Helsingin Keski-Pasilassa. Areena oli nimetty juomavalmistaja Hartwallin mukaan, joka toimi hallin nimisponsorina vuoteen 2022 saakka. Halliyhtiön pääosakas on vuodesta 2013 ollut Gennadi Timtšenkon ja Rotenbergien yritys Arena Events Oy.KHL-joukkue Helsingin Jokerit pelasi kotiottelunsa Helsingin areenassa. Jääkiekon maailmanmestaruuskilpailuja on pelattu hallissa vuosina 1997, 2003, 2012 ja 2013. Suurimpiin areenalla järjestettyihin tapahtumiin kuuluu jääkiekon MM-kisojen lisäksi vuoden 2007 Eurovision laulukilpailut ja Koripallon Euroopan-mestaruuskilpailut 2017.
Hallista on käytetty aikaisemmin myös nimeä Hartwall-areena (1997–2014); joskus myös Helsinki-areena ja Helsingin areena.


== Historia ==
Jääkiekon SM-liigaseura Jokereiden omistaja Harry Harkimo oli haaveillut omasta jäähallista jo vuodesta 1994. Tuolloin seura pelasi Helsingin jäähallissa yhdessä HIFK:n kanssa ja Harkimo oli ymmärtänyt, ettei Jokerien toiminnalla olisi jatkuvuutta, mikäli se jatkaisi samassa hallissa.
»Mun haaveena on, että pystyisi saamaan uuden jäähallin. Pitäisi rakentaa 200 miljoonan markan jäähalli. Siinä olisi tekemistä. Mutta ei voi pitää poissuljettuna sitäkään, että jonakin päivänä rakentaisi yksityisellä rahoituksella hallin. Pitäisi löytää rahoittajat ja saada kaupunki jotenkin mukaan. Pystyisi myymään aitioita etukäteen ja saamaan siitä osarahoituksen.» (Harry Harkimo, Fakta 4.4.1994)
Samana vuonna 1994 Jääkiekkoliitto anoi Helsingin kaupungilta hallille tonttia ja pyysi Harkimoa hankkeen vetäjäksi. Tutkittuaan neljätoista eri sijoitusvaihtoehtoa Helsingin kaupunginvaltuusto hyväksyi 30. elokuuta 1995 asemakaavan, jossa uuden hallin sijainniksi määrättiin Keski-Pasilan Haarakallion alue. Hankkeen toteutumiseen vaikutti Suomen jääkiekkomaajoukkueen vuoden 1995 maailmanmestaruus.Hanke kohtasi kuitenkin myös vastustusta. Esimerkiksi pääministeri Paavo Lipponen ilmoitti, ettei valtio maksa sen lupaamaa 20 miljoonan markan osuutta, ennen kuin rahoitussuunnitelman yksityiskohdat tehdään tarkkaan selväksi. Useiden valitusten vuoksi hallin valmistumisesta Suomessa järjestettäviin vuoden 1997 Jääkiekon MM-kilpailuihin ei ollut varmuutta. Lopulta korkein hallinto-oikeus kuitenkin hylkäsi kaikki asemakaavasta tehdyt valitukset 1996. Hallin rakentaminen aloitettiin maaliskuussa 1996 ja se valmistui huhtikuussa 1997.Areenan kustannukset nousivat lopulta 300 miljoonaan markkaan. Halli valmistui juuri ennen vuoden 1997 MM-kilpailuja. Se valmistui hyvin nopeasti, muun muassa siksi, että valtaosa tarvittavista betonielementeistä valmistettiin sillä uhalla, ettei niitä koskaan tarvittaisi. Muitakin riskejä otettiin.Ensimmäinen yleisötilaisuus, The Beach Boysin konsertti, järjestettiin 17. huhtikuuta 1997.
Helsinki-hallille hankittiin uusi mediakuutio juuri ennen vuoden 2013 jääkiekon MM-kisoja. Uusi kuutio koostuu neljästä noin 27 neliömetrin LED-näytöstä, joiden yläreunassa on pelattavan ottelun tulospalvelu. Videokuvan lisäksi näytössä on sähköinen mainosbanneripaikka.Tammikuussa 2014 Jokerit tiedotti, että Hartwall Areenan nimi on jatkossa Hartwall Arena. Hartwall Arenaa remontoitiin Jokereiden ensimmäistä KHL-kautta varten. Areenaan lisättiin NHL:stä tutut led-paneelit sekä Vancouver Canucksin kotihallista tutut kaukaloa kiertävät led-palkit. Hartwall Arenan sisätiloja remontoitiin myös kesän 2015 aikana.
Korona-aikana, vuoden 2021 keväästä syksyyn Hartwall Arena toimi kuuden kentän padelhallina, nimellä Billebeino Padel X Hartwall Arena.


=== Nimenmuutos ===
Oy Hartwall Ab ilmoitti 2. maaliskuuta 2022 irtisanoneensa markkinointiyhteistyösopimuksen Helsinki Halli Oy:n kanssa. Sopimuksen irtisanomisen syynä oli Venäjän hyökkäys Ukrainaan. Tätä ennen areenan omistaja Gennadi Timtšenko sekä Roman Rotenbergin isä Boris Rotenberg oli lisätty Yhdysvaltojen ja EU:n pakotelistoille. Hartwallin nimikyltit poistettiin areenan seinistä samana päivänä ja areenan uudeksi nimeksi tuli Helsinki-halli. Samana päivänä 2. maaliskuuta ilmoitettiin myös vuoden 2022 jääkiekon maailmanmestaruuskilpailujen alkulohkon otteluiden siirtyvän hallista pois, Helsingin jäähalliin.


== Perustietoa ==

Areenalla järjestetään urheilutapahtumien lisäksi myös konsertteja, oopperoita, tanssiesityksiä ja esimerkiksi tietokonefestivaaleja. Hallissa esitetään myös joka syksy Monster Jam -näytös ja Apassionata-näytös. Vuoden 2007 Eurovision laulukilpailu pidettiin myös siellä.
Amerikkalainen showpaini-yhdistys World Wrestling Entertainment, lyhyeltä nimeltään WWE, on vieraillut Helsinki Arenalla vuosina 2002, 2004 ja 2005.
Yleisökapasiteetti jääkiekko-otteluissa oli alun perin 13 665, mutta nykyään uusien aitioiden myötä 13 349. Jääkiekkokäytössä areenaa käytti KHL-liigaa pelannut Helsingin Jokerit sekä Suomen jääkiekkomaajoukkue. 
Harkimo on ollut mukana rakentamassa Helsingin areenan kaltaisia monitoimihalleja muuallekin Eurooppaan, esimerkiksi Saksaan toistaen Helsingin areenan konseptia. Pietarin uutta monitoimihallia, jossa järjestettiin vuoden 2000 jääkiekon maailmanmestaruuskilpailut, on luonnehdittu Helsingin areenan ”piraattikopioksi”, koska areena on samankokoinen, samannäköinen ja saman yhtiön rakentama (Skanska). Harkimolla tai Harkimon hallikonseptien taustahenkilöillä ei kuitenkaan ollut osuutta asiaan. 
Helsingin areenalla on Silver Star Cafe-ravintola, josta näkee pelikentälle.


== Esiintyjiä ==
Tähän on lueteltu hallissa konsertoineita artisteja (artisti- tai sukunimen mukaan aakkosjärjestyksessä). Luettelossa ei ole mukana usean artistin tapahtumien kuten Elämä lapselle -hyväntekeväisyyskonserttien esiintyjiä.

Areenassa oteltiin Revenge of the Giant -nimellä tunnetun nyrkkeilyillan kamppailut 30. toukokuuta 2009.


== Galleria ==

		
		
		
		
		
		
		


== Lähteet ==
Mennander, Ari & Mennander, Pasi: Liigatähdet.   Jyväskylä: Gummerus Kirjapaino Oy, 2004. ISBN 951-20-6684-X.     


=== Viitteet ===


== Kirjallisuutta ==
Ari Mennander (1997) Hartwall Areena – Miten mahdottomasta tehtiin mahdollinen?, ISBN 951-1-14874-5
Sainio, Pentti: Kummolan kääntöpiiri. Urheiluviihteen kulissien takaista peliä.   Helsinki: Into, 2014. ISBN 978-952-264-279-0.     
Pentti Sainio, Harkimoiden hattutemppu : Lastenklinikalta Hartwall Areenalle, Pennmedia, 1999 ISBN 951-98224-0-2


== Aiheesta muualla ==
 Kuvia tai muita tiedostoja aiheesta Helsinki-halli Wikimedia CommonsissaHelsinki Hallin verkkosivut (Arkistoitu – Internet Archive)