revision: 20973068
title: Gillam
url: https://fi.wikipedia.org/wiki/Gillam


---

Gillam on noin 1 300 asukkaan kylä Manitoban provinssissa Kanadassa Thompsonin ja Churchillin välisen Hudson Bay Railwayn sekä Nelsonjoen varrella. Gillamissa sijaitsee myös vesivoimala.
Provinssin hallitus perusti Gillamin kylän ja hallintoalueen 1960-luvun puolivälissä vesivoimatuotannon kehittämishankkeen yhteydessä. Hallintoalueen koko on 1 988,51 km², joten Gillamin kylä on pinta-alaltaan Kanadan viidenneksitoista suurin asutuskeskus.
Kylän pinta-alasta suurin osa on asumatonta ja kehittämätöntä metsää, jota halkovat vain purot, joet ja järvet. Alue on pääosin tiheän mäntymetsän peitossa. Kolme provinssin suurimmista vesivoimaloista, Kettlen, Long Sprucen ja Limestonen vesivoimalat, sijaitsevat kylän alueella. 
Suurin osa kylän väestöstä työskentelee vesivoimalat omistavan sähköntuotantoyhtiö Manitoba Hydron palveluksessa. Kylässä on pieni ostoskeskus, pienyrityksiä, rautatieasema sekä Kanadan ratsupoliisin toimisto.
Gillamissa sijaitsee myös Fox Lake First Nation -intiaanireservaatti. Reservaatin asukkaat ovat aluetta ennen asuttaneiden cree-intiaanien jälkeläisiä. Suurin osa alkuperäiskansasta asuu joko kylässä tai reservaatin alueella läheisessä Birdin kylässä. 
Kylän alueella sijaitsee myös Sundancen aavekaupunki, joka rakennettiin Limestonen voimalaitoksen rakennustöiden tukikohdaksi. Rakennustöiden valmistuttua vireä Sundance muuttui asumattomaksi ja on osittain hävitetty.


== Aiheesta muualla ==
 Kuvia tai muita tiedostoja aiheesta Gillam Wikimedia Commonsissa