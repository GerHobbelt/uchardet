revision: 21515679
title: Adam Harasiewicz
url: https://fi.wikipedia.org/wiki/Adam_Harasiewicz


---

Adam Harasiewicz (s. 1. heinäkuuta 1932 Chodzież) on puolalainen pianisti. Hän on tullut tunnetuksi etenkin Frédéric Chopinin teosten tulkitsijana. Lisäksi hänen ohjelmistoonsa on kuulunut esimerkiksi Johannes Brahmsin ja Karol Szymanowskin musiikkia.Harasiewicz aloitti pianotunneilla käymisen Rzeszówissa Kazimierz Mirskin ja Janina Stojałowskan johdolla. Zbigniew Drzewiecki opetti häntä Krakovan musiikkiakatemiassa, josta hän sai diplominsa kunniamaininnoin vuonna 1955. Harasiewiczin maine kasvoi Chopin-pianokilpailun ensipalkinnon voittamisen (1955) jälkeen. Hän muutti 1950-luvun loppupuolella Salzburgiin. Harasiewicz oli levyttäjänä aktiivisimmillaan 1950-luvun loppupuolella ja 1960-luvulla. Esimerkiksi vuonna 1958 hän teki arvostelumenestykseksi nousseen levytyksen Chopinin molemmista pianokonsertoista Philips-levymerkille Heinrich Hollreiserin johtaman Wienin sinfoniaorkesterin kanssa. Vuonna 1960 Harasiewicz esiintyi YK:ssa konsertissa, joka järjestettiin Chopinin syntymän 150-vuotisjuhlan kunniaksi. Hänen levytyksistään on julkaistu 2000-luvulla uusia painoksia, kuten suosiota saavuttaneena esimerkkinä Brilliant Classicsilla vuonna 2007 ilmestynyt levytys Chopinin nocturneista.Harasiewicz on istunut monta kertaa Chopin-kilpailun ja muiden pianokilpailujen tuomaristojen jäsenenä.


== Lähteet ==