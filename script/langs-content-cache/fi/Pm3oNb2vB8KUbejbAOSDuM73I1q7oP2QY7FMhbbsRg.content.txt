revision: 20818898
title: Atte Kalajoki
url: https://fi.wikipedia.org/wiki/Atte_Kalajoki


---

Atte Bernhard Carolus Kalajoki (24. heinäkuuta 1914 Oulu – 16. syyskuuta 2004 Oulu), vuoteen 1934 asti Calamnius, oli oululainen yliopiston apulaissihteeri, opettaja, journalisti, kirjailija, kotiseutumies ja kamarineuvos. Kalajoen vanhemmat olivat kirjailija Ilmari Kiannon vanhempi veli maanmittausinsinööri Wäinö Calamnius ja tämän toinen puoliso sairaanhoitaja Helny Sigrid Maria Aejmelaeus.


== Henkilöhistoria ==
Kalajoki syntyi vuonna 1914 Oulussa, jossa myös kirjoitti ylioppilaaksi 1934 ja suoritti pääosan elämäntyöstään. Filosofian kandidaatiksi hän valmistui vuonna 1944 Helsingin yliopistosta. Kamarineuvoksen nimen ja arvon hän sai vuonna 1977. Vuonna 1983 hänet promovoitiin Oulun yliopiston kunniatohtoriksi.
Kalajoki oli nuoruudessaan lehtimiehenä (Kaiku-lehti) ja myöhemmin opettajana ja Oulun yliopiston apulaissihteerinä. Hänet tunnettiin monien eri kulttuuriyhteisöjen aktiivisena jäsenenä ja kotiseutuihmisenä. Talvi- ja jatkosotien aikana Kalajoki toimi myös marsalkka Mannerheimim henkivartioryhmässä.


== Kirjallinen toiminta ==
Kalajoki oli vuonna 1945 perustamassa kulttuurilehti Kaltiota, jonka päätoimittaja hän oli vuodesta 1945 vuoteen 1963. Lehden talousvastaavana hän toimi vuoteen 1987 asti. Kirjojen ja kirjasten ohella hän julkaisi suuren määrä tekstejä artikkeleina, pakinoina ja muina kirjoituksina.
Pakinoitsijana Kalajoki käytti nimimerkkiä Panu. Pakinoissa tärkeimmässä asemassa on kotiseutu, Oulu. Yleispätevää osuutta ovat muistelut menneiltä ajoilta, kuten sota-ajan joulujen kuvaukset. Kevennyksenä on vähän pakinamaisuutta esimerkiksi huvittavien sitaattien tai muisteluiden muodossa. Oulun kaupunginkirjasto on digitoinut noin 1 700 Atte Kalajoen pääosin Oulu-lehteen nimimerkillä Panu kirjoittamaa pakinaa. Digitoidut pakinat löytyvät ARTO-artikkeliviitetietokannasta.


== Atte Kalajoen kirjoja ja kirjasia ==
Oulun lehdet 1829–1946 1947, uusintap. 1980
Genalogia Sursillianan näköispainos (yhdessä Martti Wiljakkalan kanssa) 1959 ja 1960
Kirjailijain Oulu 1961
25 vuotta kulttuurirahastotoimintaa Pohjois-Suomessa 1953–1978 1978
Runoileva merikapteeni – Kulttuurikuvia Merikosken partaalta 1984
Rurik Calamniuksen runojen jäljillä 1986
Oulun kirjailijat 1986 ja 1987
Frans Michael Franzén, runoilija Oulusta ja Suomen Turusta 1989
Oulun taloja ja tarinoita – Panun pakinoita 55 vuotta 1989
Franzénin matkassa kotona ja maailmalla 1990
Franzénin jäljillä Ruotsissa – Kuusi kirjettä kesäiseltä matkalta 1990
Pohjatuulta – Artikkeleita ja esseitä 1994
Yli rajojen – Campo Mussolinilta Kauko-Karjalaan 1935–1995 1996
Suomalaisen runon tienraivaajia – 1700-luvun runoilevat Calamniukset 1999
Totta ja tarua – Panun pakinoita 66 vuotta 2001.


== Lähteet ==
Kalajoki, A. Suomalaisen runon tienraivaajia. 1700-luvun runoilevat Calamniukset. Julkaisija: Studia Historica Septentrionalia 36. Pohjois-Suomen historiallinen yhdistys, Rovaniemi. 159 s. ISBN 952-9888-15-5


=== Viitteet ===


== Aiheesta muualla ==
Atte Kalajoen muistokirjoitus Helsingin Sanomissa
Kirjastot.fi: Atte Kalajoki
KirjastoVirma: Atte Kalajoki (Arkistoitu – Internet Archive)