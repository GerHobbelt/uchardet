revision: 21631315
title: '007: Quantum of Solace'
url: https://fi.wikipedia.org/wiki/007_Quantum_of_Solace


---

007 Quantum of Solace on Marc Forsterin ohjaama 22. James Bond -elokuva ja toinen, jossa Daniel Craig näyttelee Ian Flemingin luomaa brittiagenttia. Nimi Quantum of Solace on poimittu Flemingin 1960-luvulla kirjoittamasta novellikokoelmasta.Elokuvan ensi-iltapäivän piti alun perin olla 2. toukokuuta 2008, mutta ensi-iltaa lykättiin, jotta tuottajat saivat lisäaikaa viimeistelyyn. Uuden ensi-iltapäivän piti olla 7. marraskuuta 2008, mutta sitä aikaistettiin viikolla, joten elokuva sai ensi-iltansa Britanniassa 31. lokakuuta.007 Quantum of Solacen budjetin on arvioitu olleen noin 230 miljoonaa dollaria, mikä on noin 80 miljoonaa dollaria enemmän kuin edeltäjällään Casino Royalella. Tämä oli suurin yksittäinen budjettikorotus Bond-elokuvissa. Elokuvan tunnusmusiikki on Alicia Keysin ja Jack Whiten duetto Another Way to Die.
Aseenpiippukohtaus on vasta elokuvan lopussa. Elokuvassa on mukaelma elokuvan 007 ja Kultasormi tunnetusta kohtauksesta, jossa nainen tapettiin maalaamalla hänen vartalonsa kultaisella maalilla.


== Juoni ==

Casino Royalen tarinaa jatkavassa juonessa James Bond toimittaa kaapatun herra Whiten MI6:n piilopaikkaan Sienaan Italiaan, jossa Bond ja M kuulustelevat häntä. White kertoo edustamansa kansainvälisen terroristijärjestön olevan Quantum. Kuulusteluun osallistunut M:n henkivartija Craig Mitchell paljastuu Quantumin kaksoisagentiksi ja yrittää paeta, mutta Bond surmaa hänet. White pääsee pakoon, jolloin Bondin uusi johtolanka on Edmund Slate, jonka Bond tappaa Port-au-Princessa Haitissa. Bond ottaa Slaten henkilöllisyyden ja esiintyy hänenä Camille Montesille, josta Slaten työnantaja Dominic Greene on antanut tappokäskyn. Bond saa tietää Greenen olevan luonnonsuojelujärjestö Greene Planetin toimitusjohtaja ja Quantumin jäsen, joka on luvannut kannattaa kenraali Medranon vallankaappausta Boliviassa. Medrano on luvannut vastapalveluksena luovuttaa Greenelle bolivialaisen erämaan. Bond pelastaa Camillen Medranolta, mutta Greene poistuu Haitista suihkukoneella, jossa hän tapaa CIA-agentit Gregg Beamin ja Felix Leiterin. Beam lupaa Greenelle Yhdysvaltojen kannattavan Medranon vallankaappausta, jos Yhdysvallat saa osuuden Greenen erämaasta löytämistä öljyvaroista. 
Bodenjärven rannalla sijaitsevassa oopperatalossa Greene, White ja muut Quantumin avainjäsenet keskustelevat Tierra-projektista. Bond salakuuntelee keskustelua ja ottaa valokuvat jäsenistä. MI6 tunnistaa jäsenet, joihin kuuluu Britannian pääministerin neuvonantaja Guy Haines. Bondin vakoilu paljastuu Quantumin jäsenille, jolloin Greene ampuu henkivartijansa julkisella paikalla. Bond lavastetaan syylliseksi henkivartijan kuolemaan, jolloin MI6 mitätöi hänen passinsa ja luottokorttinsa, jotta Bond voidaan poistaa palveluksesta. Bond matkustaa Réne Mathisin luokse Italiaan ja kertoo Greenen suunnitelmista. Bond ja Mathis matkustavat La Paziin, jossa he osallistuvat Greenen järjestämiin juhliin. Bond poistuu juhlista Camillen kanssa, mutta poliisit pysäyttävät heidän autonsa ja avaavat takakontin, jossa on Greenen miesten pahoinpitelemä Mathis. Poliisit tappavat Mathisin, ja Bond ampuu heidät. Bond ja Camille matkustavat tarkistamaan Greenen ostaman erämaan DC-3-lentokoneella, kun Aermacchi SF.260 -hävittäjä ampuu heidät alas. Kaksikko loikkaa laskuvarjolla rotkoon, jossa käy ilmi, että Tierra-projektissa ei ole kyse öljystä vaan Bolivian vedenjakelusta. Quantum on padonnut maan vesivarat Greenen ostaman erämaan alla oleviin luolastoihin, joten vallankaappauksen jälkeen Medranon hallitus olisi riippuvainen Quantumin vedenjakelusta. Bondille paljastuu myös, että Medrano murhasi Camillen perheenjäsenet ja poltti heidän kotinsa. 
Bond ja Camille palaavat La Paziin hotelliin, jossa M mitätöi Bondin toimivaltuudet. Bond pakenee hotellista ja kertoo M:lle, että hänen tehtävänsä Boliviassa ei ole ohitse. Bond tapaa Leiterin, joka kertoo Greenen ja Medranon allekirjoittavan sopimuksen polttokennoilla toimivassa ekohotellissa keskellä erämaata. Hotellissa Bond tappaa Greenen lahjoman poliisipäällikön, joka oli vastuussa Mathisin kuolemasta. Bond räjäyttää hotellin polttokennot, jolloin hotelli alkaa tuhoutua. Camille tappaa Medranon, ja Bond pelastaa hänet liekeiltä. Bond ottaa pakenevan Greenen kiinni, mutta kuulustelun jälkeen hän sallii Greenen juosta karkuun, koska he ovat keskellä erämaata. Bond ja Camille ajavat kylään, jossa he suutelevat ja hyvästelevät toisensa. 
Bond matkustaa Venäjälle ja kohtaa Kazanissa Vesper Lyndin algerialaisen poikaystävän Yusef Kabiran. Yusef on Quantumin jäsen, joka viettelee hallituksille työskenteleviä naisia ja kiristää heitä lavastamalla tulleensa kidnapatuksi. Yusefin seurassa on kanadalainen agentti Corinne Venneau, jolle Bond kertoo Vesperin kohtalosta. MI6 saapuu pidättämään Yusefin kuulusteluja varten, ja M on ihmettelee, ettei Bond tappanut häntä, ja kertoo Bondille, että Beam on erotettu ja CIA on nimittänyt Leiterin hänen tilalleen. M kertoo myös, että Greenen ruumis on löydetty erämaasta. M pyytää, että Bond jatkaisi MI6:ssa, koska White ja muut Quantumin avainjäsenet ovat vapaalla jalalla. Bond vastaa, että hän ei ole edes lähtenyt MI6:sta, ja jättää Vesperin kaulakorun lumihankeen.


== Näyttelijät ==


== Kuvauspaikat ==
Antofagasta, Chile
Itävalta
Bregenz, Vorarlberg
Feldkirch, Vorarlberg
Seebühne, Bregenz Vorarlberg
Vorarlberg
Britannia
Farnborough, Hampshire
Barbican, Lontoo
Albert R. Broccoli 007 Stage, Pinewood Studios, Iver Heath, Buckinghamshire
Gardajärvi, Italia
Panamá, Panama
Peru


== Musiikki ja ääniraita ==
Musiikin elokuvaan sävelsi David Arnold ja CD-levy joka sisältää kaikki elokuvan ääniraidat julkaistiin lokakuussa 2008. 

”Time to Get Out”
”The Palio”
”Inside Man”
”Bond in Haiti”
”Somebody Wants to Kill You”
”Greene & Camille”
”Pursuit at Port au Prince”
”No Interest In Dominic Greene”
”Night At The Opera”
”Restrict Bond’s Movements”
”Talamone”
”What’s Keeping You Awake”
”Bolivian Taxi Ride”
”Field Trip”
”Forgive Yourself”
”DC3”
”Target Terminated”
”Camille’s Story”
”Oil Fields"
”Have You Ever Killed Someone?”
”Perla de las Dunas”
”The Dead Don’t Care About Vengeance”
”I Never Left”
Jack White ja Alicia Keys: ”Another Way to Die”


== Vastaanotto ==


=== Tuotto ===
007 Quantum Of Solace on tammikuun 2009 loppuun mennessä tuottanut 586 miljoonaa dollaria, joista 168 miljoonaa Yhdysvalloissa.


=== Julkaisut ===
Elokuva julkaistiin DVD:nä ja Blu-rayna Suomessa maaliskuun 27. päivä vuonna 2009. Activision julkaisi myös elokuvasta videopelin, joka julkaistiin 31. lokakuuta 2008.


== Lähteet ==


== Aiheesta muualla ==
Virallinen sivusto (englanniksi)
Bond 22 coverage - MI6.co.uk (englanniksi)