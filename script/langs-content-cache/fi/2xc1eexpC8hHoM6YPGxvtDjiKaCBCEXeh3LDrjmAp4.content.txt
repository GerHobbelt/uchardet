revision: 19083561
title: Nocera Superiore
url: https://fi.wikipedia.org/wiki/Nocera_Superiore


---

Nocera Superiore on kunta Campanian alueella Etelä-Italiassa noin 35 kilometriä Napolista itäkaakkoon. Paikkakunnan historia on sama kuin Nocera Inferioren aina vuoteen 1850. Nocera oli ennen Rooman valtakunnan aikaa etruskien ja samnilaisten kaupunki. Maaperä on hedelmällistä ja maatalous on tärkeä elinkeino. Kaupungissa on runsaasti teollisuutta.


== Maantiede ja ilmasto ==
Nocera Superiore sijaitsee Salernon maakunnan luoteiskolkassa Monti Lattarin vuoriston pohjoisreunalla lähellä Tyrrhenanmerta.
Alueella vallitsee välimerenilmasto kuumine kesineen ja leutoine talvineen. Viereisen Nocera Inferioren vuotuinen keskilämpötila on 16,6 °C. Keskimäärin kylmintä on tammikuussa, lämpimintä puolestaan heinä- ja elokuussa.


== Historia ==
Nocera Superioren historia on sama kuin Nocera Inferioren aina 1800-luvun puoleen väliin saakka, jolloin kaupungit erotettiin toisistaan. Vuoden 1980 maanjäristys vaurioitti kaupunkia pahoin. Yleisilmeeltään verraten modernin Nocera Superioren historiallista arkkitehtuuria edustaa muun muassa 500-luvulla rakennettu varhaiskristillinen kirkko Santa Maria Maggiore ja barokkityylinen kirkko San Bartolomeo Apostolo. Kaupungista on löydetty myös ennen ajanlaskun alkua rakennetun amfiteatterin, Teatro di Nuceria Alfaternan, rauniot.


== Talous ja liikenne ==
Noceran Superioren talouselämä perustuu monipuoliseen maatalouteen ja teollisuuteen; kaupungissa on muun muassa metalliteollisuutta. Noceran Superioren rautatieasema, Stazione di Nocera Superiore, sijaitsee rataosuudella Napoli–Salerno 39,1 kilometriä Napolin päärautatieasemalta. Etäisyys Nocera Inferioren asemalta on kolmisen kilometriä länteen. Keskeinen maantieyhteys on Strada statale 18 Tirrena Inferiore, josta on pääsy Autostrada A 3:lle (Napoli–Salerno) Nocera Inferioren ja Cava de’ Tirrenin liittymistä.


== Lähteet ==


== Aiheesta muualla ==

Nocera Superiore, Campania, Italia — Sunrise, Sunset, and Daylength