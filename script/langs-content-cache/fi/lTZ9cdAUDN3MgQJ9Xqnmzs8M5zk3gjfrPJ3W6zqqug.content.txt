revision: 21153199
title: 007 Skyfall
url: https://fi.wikipedia.org/wiki/007_Skyfall


---

007 Skyfall (engl. Skyfall) on vuonna 2012 ensi-iltansa saanut 23. James Bond -elokuva, jonka on ohjannut Sam Mendes. James Bondin roolissa on kolmatta kertaa Daniel Craig. Elokuvan pääroistoa Raoul Silvaa esittää Javier Bardem. Elokuvan ovat käsikirjoittaneet Neal Purvis, Robert Wade ja John Logan, ja se sisältää Adelen laulaman Oscar-palkitun tunnuskappaleen ”Skyfall”. Elokuvan on tuottanut EON Productions ja sen levittäjinä olivat Metro-Goldwyn-Mayer (MGM) ja Columbia Pictures.
Skyfallissa Bond tutkii MI6:ta vastaan tehtyä iskua. Isku on osa entisen MI6-agentti Raoul Silvan juonta nöyryyttää, mustamaalata ja surmata M kostoksi tämän petoksesta. Kahdesta edellisestä elokuvasta puuttuneet sivuhahmot Q (es. Ben Whishaw) ja Eve Moneypenny (Naomie Harris) tekevät paluun. Skyfall on M:ää näyttelevän Judi Denchin viimeinen esiintyminen roolissa, jota hän oli esittänyt edellisen kuuden elokuvan ajan. Virkaan astuu myöhemmin Ralph Fiennesin hahmo Gareth Mallory.
Mendesiä pyydettiin ohjaamaan elokuva 007 Quantum of Solacen ilmestymisen jälkeen vuonna 2008. Tuotanto keskeytettiin, kun MGM joutui taloudellisiin vaikeuksiin eikä sitä jatkettu kuin vasta joulukuussa 2010. Alkuperäinen käsikirjoittaja Peter Morgan jättäytyi projektista tuon tauon aikana. Tuotannon jatkuttua Logan, Purvis ja Wade käsikirjoittivat elokuvan lopullisen käsikirjoituksen. Kuvaukset alkoivat marraskuussa 2011 Britanniassa, minkä lisäksi pieni osa elokuvasta kuvattiin Kiinassa ja Turkissa.
Skyfall sai ensi-iltansa Lontoon Royal Albert Hallissa 23. lokakuuta 2012 ja se ilmestyi Britanniassa 26. lokakuuta 2012 ja Yhdysvalloissa 9. marraskuuta 2012. Elokuvan julkaisu sattui yhteen Bondin 50-vuotisjuhlan kanssa, jolloin Salainen agentti 007 ja tohtori No (1962) -elokuvasta oli kulunut 50 vuotta. Kriitikot suhtautuivat Skyfalliin myönteisesti kehuen sen näyttelijöitä, käsikirjoitusta, elokuvausta, ohjausta, musiikkia ja toimintakohtauksia. Siitä tuli ensimmäinen yli miljardi dollaria tuottanut Bond-elokuva. Se oli korkeimmillaan seitsemänneksi tuottanein elokuva maailmanlaajuisesti ja se oli vuoden 2012 toiseksi eniten tuottanut elokuva. Suomessa elokuva oli vuoden katsotuin. Elokuva sai lukuisia palkintoja, mukaan lukien kaksi Bafta-palkintoa, kaksi Oscar-palkintoa ja kaksi Grammy-palkintoa.


== Juoni ==

MI6 menettää arvokkaan tietokoneen kiintolevyn ja sen mukana kaikkien peitetehtävissä toimivien agenttien henkilöllisyydet ja peitenimet. MI6-agentit James Bond ja Eve Moneypenny lähtevät kiintolevyn ryöstäneen ja agenttitoveri Ronsonin surmanneen palkkasoturi Patricen perään. Patrice haavoittaa Bondia olkapäähän ja heidän tapellessa liikkuvan junan katolla, MI6:n johtaja M käskee Moneypennyä ampumaan kiväärillä etäältä Patricea; Moneypenny ampuu ohi ja osuu tahattomasti Bondiin, jolloin Patrice pääsee pakoon. Bond putoaa jokeen ja katoaa, jolloin hänen uskotaan kuolleen.
Epäonnistuneen operaation jälkeen tiedustelu- ja turvallisuuskomitean puheenjohtaja Gareth Mallory painostaa M:ää jäämään eläkkeelle, mutta M haluaa saattaa työnsä loppuun eikä suostu jättämään MI6:tta huonoon jamaan. Kun M palaa tapaamisesta, MI6:n palvelimelle murtaudutaan ja M saa pilkkaavan viestin tietokoneen välityksellä juuri ennen kuin MI6:n päämajassa tapahtuu kaasuräjähdys. Tiedustelupalvelu muuttaa hätätilanteiden varalta rakennettuihin tiloihin maan alle. Bond, joka oli käyttänyt oletettua kuolemaansa hyväksi ja pysynyt ulkomailla, kuulee iskusta ja palaa Lontooseen. Vaikka Bond reputtaa sarjan fyysisiä ja psyykkisiä kuntotestejä, M valtuuttaa hänen paluunsa kenttätöihin. Bondin olkapäästä irrottamansa luodinsirpale auttaa tunnistamaan Patricen, joka tiedustelun mukaan suunnittelee salamurhaa Shanghaissa. Bond saa käskyn ottaa selvää Patricen työnantajasta, hankkia varastettu kiintolevy takaisin ja surmata Patrice. Hän saa teknistä apua MI6:n varustemestarilta Q:lta: uuden Walther PPK:n sekä pienen radiolähettimen.
Shanghaissa Bond seuraa Patricea pilvenpiirtäjään, josta tämä ampuu kohteensa. Bond ja Patrice ajautuvat tappeluun, mutta Patrice putoaa kuolemaansa ennen kuin Bond saa selville tämän toimeksiantajan. Bond löytää Patricen varusteista pelimerkin, jonka oli tarkoitus olla maksu salamurhasta. Pelimerkki johdattaa Bondin kasinolle Macaoon, jonne myös Moneypenny tulee Malloryn määräyksestä. Séverine, joka oli rikostoveri salamurhassa, lähestyy Bondia. Juoman äärellä Bond pyytää saada tavata Séverinen työnantajan, ja saa tietää tämän pelastaneen Séverinen aikoinaan bordellista ja pitäneen häntä otteessaan jo kauan. Séverine varoittaa henkivartijoistaan mutta lupaa auttaa Bondia, jos tämä surmaa hänen työnantajansa. Bond päihittää hänen kimppuunsa hyökkäävät henkivartijat ja liittyy Séverinen seuraan tämän jahdille. He matkaavat autioituneelle saarelle, jossa Bond kohtaa Séverinen työnantajan ja entisen MI6-agentin Raoul Silvan. Silva työskenteli aiemmin M:n alaisena, mutta on sittemmin ryhtynyt kyberterroristiksi suunnitellen iskut MI6:ta vastaan. Silva surmaa Séverinen, mutta Bond nujertaa Silvan vartijat ja kutsuu radionsa kautta MI6:n vangitsemaan tämän Britanniaan siirtämistä varten.
MI6:n maanalaisessa päämajassa Q yrittää purkaa Silvan kannettavan salauksen, mutta antaa epähuomiossaan sille mahdollisuuden hakkeroitua MI6:n järjestelmään mahdollistaen Silvan pakenemisen MI6:n hallusta. Q ja Bond tajuavat, että Silva suunnitteli vuosikausia hyökkäystä MI6:teen, halusi M:n näkevän päämajan räjähdyksen sekä tulla vangituksi voidakseen kohdata hänet. Silva kantaa M:lle kaunaa siitä, että tämä jätti hänet kuolemaan, kun Silva joutui kiinalaisten vangiksi vuosia aiemmin. Bond jahtaa Silvaa Lontoon maanalaisessa metrossa. Silva pääsee poliisiksi naamioituneena iskemään oikeussaliin, johon M oli kutsuttu kuulusteluihin koskien MI6:n tietovuotoa. Bond saapuu ajoissa torjumaan Silvan hyökkäyksen Malloryn ja Moneypennyn kanssa, ja M:n adjutantti Bill Tanner kiiruhtaa M:n kanssa pois rakennuksesta. Bond kuitenkin ottaa pakoauton haltuunsa ja aikoo piilottaa M:n Silvalta niin pitkäksi aikaa, että he saavat etulyöntiaseman.
Bond vie M:n perheensä kartanolle Skyfalliin, Skotlantiin. Siellä he tapaavat riistanvartija Kincaden, jonka Bond on tuntenut lapsesta asti. Kolmikko on heikosti aseistautunut, sillä Bondin isän asevarasto on myyty, mutta he rakentavat sarjan räjähdeansoja taloon. Kun Silvan joukot saapuvat, Bond, M ja Kincade taistelevat vastaan, joskin M haavoittuu. Silva saapuu paikalle helikopterilla ja aloittaa edellistä raskaamman hyökkäyksen. Bond lähettää M:n ja Kincaden salatunnelia pitkin tiluksilla sijaitsevalle kappelille. Bond räjäyttää kaasupulloja dynamiittipötköllä ja pakenee samaa tunnelia pitkin. Räjähdys pudottaa helikopterin ja tuhoaa talon surmaten useimmat Silvan joukoista.
Silva selviää ja huomatessaan Kincaden taskulampun valon seuraa M:ää ja Kincadea kappelille. Silva pakottaa pistoolinsa M:n käteen ja pyytää häntä tappamaan heidät molemmat. Bond, joka oli viivästynyt tapellessaan Silvan sotilasta vastaan lammella, saapuu ja tappaa Silvan heittämällä veitsen tämän selkään. M kuitenkin menehtyy aiemmin saamiinsa vammoihin. M:n hautajaisten jälkeen Moneypenny esittäytyy Bondille virallisesti. Hän kertoo vetäytyvänsä kenttätöistä ja ryhtyvänsä sihteeriksi MI6:n uudelle johtajalle, Mallorylle, joka omaksuu nimen M. Bond sanoo ottavansa ilomielin vastaan uuden tehtävänsä.


== Näyttelijät ==


== Tuotanto ==


=== Vaikeudet ===
Keväällä 2010 tuottajat Michael Wilson ja Barbara Broccoli ilmoittivat, että elokuvan suunnittelu on toistaiseksi pysäytetty. Syynä olivat MGM-tuotantoyhtiön talousongelmat. Ohjaaja Sam Mendes oli vetäytynyt elokuvan Nälkäpeli neuvotteluista, koska MGM oli valmis tuottamaan 23. Bond-elokuvan. MGM jätti konkurssihakemuksen 3. marraskuuta 2010. Kuvaukset kuitenkin saatiin aloitettua vuonna 2011.


=== Esituotanto ===
Sam Mendes ja Barbara Broccoli matkustivat 6. huhtikuuta 2011 Etelä-Afrikkaan etsimään kuvauspaikkoja. Elokuussa 2011 julkaistiin tieto, että elokuvaan sisältyy massiivinen junakohtaus, joka kuvattaisiin oikeaa junaa käyttäen Intiassa. Intian hallitus antoi elokuvalle kuvausluvan elokuussa 2011 mutta peruutti sen syyskuun 2011 lopussa. Kohtaus kuvattiin lopulta Turkin Adanassa Varda-sillalla. Elokuvan pääkuvaukset aloitettiin lokakuussa 2011, ja 3. marraskuuta järjestettiin Lontoossa elokuvan ensimmäinen lehdistötilaisuus, jossa paljastettiin elokuvan päänäyttelijät ja nimi Skyfall.Lokakuussa 2011 Sony Pictures Entertainment varasi itselleen Internet-domainin nimeltä Skyfall, joka vahvistui myöhemmin elokuvan nimeksi. Elokuvan ensimmäinen virallinen teaser julkaistiin 21. toukokuuta 2012.


=== Roolijako ===
Skyfallin pääosanäyttelijät paljastettiin lehdistötilaisuudessa Lontoossa 3. marraskuuta 2011, tasan 50 vuotta sen jälkeen, kun Sean Conneryn ilmoitettiin esittävän James Bondia elokuvassa Salainen agentti 007 ja tohtori No. Daniel Craig palasi Bondin rooliin kolmatta kertaa. Craig sanoi olevansa onnekas saadessaan näytellä agentti 007:aa. Judi Dench palasi M:n rooliinsa seitsemättä ja viimeistä kertaa.


=== Kuvauspaikat ===

Britannia
Buckinghamshire, Pinewood Studios
Lontoo, maanalainen metro ym.
Lontoo, Whitehall
Hankley Common, minne Skyfall-rakennus rakennettiin elokuvaa verten
Shanghai
Turkki
Istanbul, Suuri basaari, Konstantinopolin hippodromi
Adana


=== Musiikki ===
Elokuvamusiikin on säveltänyt Thomas Newman, ja elokuvan tunnuskappaleen esittää Adele.


== Vastaanotto ==


=== Yleisömenestys ===
Skyfallin ensi-ilta järjestettiin 23. lokakuuta 2012 Yhdistyneessä kuningaskunnassa, ja siihen osallistuivat myös kuningatar Elisabet II sekä prinssi Charles. Ensi-illan lipputulot käytettiin hyväntekeväisyyteen.Suomessa Skyfall saavutti ensi-iltapäivänään 26. lokakuuta yhteensä 112 502 ja samana viikonloppuna yhteensä 136 872 katsojaa.Pohjois-Amerikassa elokuva tuotti ensi-iltaviikonloppunaan 87,8 miljoonan Yhdysvaltain dollarin lipputulot ja näin ollen siitä tuli kaikkien aikojen tuottoisin Bond-elokuva ensimmäisellä viikonloppuna mitattuna.Elokuva on eniten tuottanut James Bond -elokuva kautta aikojen yli miljardin dollarin lipputuloillaan.


=== Arviot ===
Skyfall sai erinomaisen vastaanoton niin kriitikoilta kuin yleisöltäkin. The Observeriin kirjoittanut elokuvakriitikko Philip French arvioi ”kanonisen” Skyfallin olevan mahdollisesti paras Bond-elokuva, jonka pystyy haastamaan vain Casino Royale, jonka pohjana oli mahdollista käyttää Ian Flemingin ”ensimmäistä ja parasta” romaania. Daily Mail antoi elokuvalle viisi tähteä ja arvioi sen paitsi parhaaksi Bond-elokuvaksi, myös vuoden parhaaksi elokuvaksi arvion tekoon mennessä. Myös The Times antoi elokuvalle viisi tähteä. Javier Bardemin valintaa elokuvan konnaksi kiiteltiin mestarilliseksi. Myös Bond-rooleistaan tunnettu Roger Moore kehui Skyfallia parhaaksi Bond-elokuvaksi ja kertoi ihailevansa Daniel Craigia suuresti. Myös internetsivusto IGN arvioi Skyfallin parhaaksi Bond-elokuvaksi ja kehui Craigin suoritusta sekä totesi Bardemin esittämän Silvan olevan yksi historian parhaista Bond-konnista.Suomen Kuvalehden arvioijan Kalle Kinnusen mukaan Skyfall oli ”kunnianhimoisimmin kirjoitettu elokuva 007-leffojen 50-vuotisessa historiassa”.


=== Julkaisut ===
Elokuva julkaistiin Suomessa ja Yhdistyneessä kuningaskunnassa DVD:llä ja Blu-raylla 18. helmikuuta 2013. Suomessa elokuvan DVD-myynti on ylittänyt platinarajan, sillä sitä on myyty 114 000 kappaletta. Suomessa elokuvan TV-ensi-ilta oli 31. lokakuuta 2015.


=== Palkinnot ===
Elokuva palkittiin parhaana brittiläisenä elokuvana 10. helmikuuta 2013 pidetyssä Bafta-gaalassa. Skyfall sai myös kaksi Oscar-palkintoa: Adele ja Paul Epworth saivat parhaan kappaleen Oscar-palkinnon, ja elokuva palkittiin parhaiden äänitehosteiden Oscar-palkinnolla.


== Lähteet ==


== Aiheesta muualla ==

Virallinen sivusto (englanniksi)
007 Skyfall virallisella James Bond -sivustolla (Arkistoitu – Internet Archive) (englanniksi)
007 Skyfall Internet Movie Databasessa. (englanniksi)
007 Skyfall Box Office Mojossa. (englanniksi)
007 Skyfall Rotten Tomatoesissa. (englanniksi)
007 Skyfall Metacriticissä. (englanniksi)