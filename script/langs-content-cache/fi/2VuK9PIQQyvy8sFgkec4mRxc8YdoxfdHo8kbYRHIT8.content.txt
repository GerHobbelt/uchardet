revision: 21108164
title: "Ala-Lauttaj\xE4rvi"
url: https://fi.wikipedia.org/wiki/Ala-Lauttaj%C3%A4rvi


---

Ala-Lauttajärvi , tai Ala-Lautajärvi eli Alajärvi , on Pirkanmaalla Orivedellä Vitelin ja Enonsivun pohjoispuolella sijaitseva järvi.


== Maantietoa ==
Järven pinta-ala on 6,3 hehtaaria, se on 1,2 kilometriä pitkä ja 150 metriä leveä. Se sijaitsee kapeassa kalliomurroksessa yhdessä Lauttajärven ja Katajajärven kanssa. Se on hyvin kapea lukuun ottamatta sen pohjoispäätä, jossa on leveyttä 150 metriä. Järvellä ei ole kartan mukaan saaria. Sen rantaviivan pituus on 2,5 kilometriä ja sen rannat ovat suomaata tai metsämaata. Järven eteläpää sijaitsee lähes kilometrin pituisella Riuttanevalla. Sen itärannalla on kaksi vapaa-ajan asuntoa, joille tulee tiet Hirsilästä tai Lauttakulmalta.


== Vesistösuhteet ==
Järvi sijaitsee Kokemäenjoen vesistössä (vesistöaluetunnus 35) Längelmäveden ja Hauhon reittien valuma-alueen (35.7) Venehjoen valuma-alueella (35.74), jonka Enojärven valuma-alueeseen se kuuluu. Järven vedenpinnan korkeus on 150,2 metriä mpy. Siihen on johdettu kuusi metsäojaa. Yksi ojista on Ahvenlammin laskuoja. Pohjoispään itärantaan Myllyniityllä siihen laskee oja, jonka valuma-alue on laaja. Myös pohjoispään pohjoisrantaan laskee Lauttajärvestä johdetun ojan vesiä. Järven eteläosa sijaitsee Riuttanevalla, joka on osittain ojitettu. Järven laskuoja on Riuttaoja, joka virtaa Riuttanevalla ja laskee yli kilometrin päässä Enojärven Riuttalahteen.


== Historiaa ==
Vuoden 1964 peruskartassa järven nimi kirjoitettiin Ala Lauttajärvi ja sen pohjoispään luoteispuolella sijaitsi pienialainen maatila. Ahvenlammin laskuoja oli merkitty kulkevan Särkijärven suuntaan. Seuraavassa vuoden 1977 kartassa järven nimeksi oli kirjoitettu ”Ala-Lauttajärvi eli Alajärvi”. Ahvenlammin oja oli kaivettu nyt tännepäin samalla kun järven ympäristöä oli ojitettu muutenkin.


== Lähteet ==