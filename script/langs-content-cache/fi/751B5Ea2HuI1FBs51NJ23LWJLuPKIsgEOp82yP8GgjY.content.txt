revision: 20943213
title: Samuli Suomalainen
url: https://fi.wikipedia.org/wiki/Samuli_Suomalainen


---

Carl Gustaf Samuel (Kaarle Kustaa Samuli) Suomalainen (8. helmikuuta 1850 Pietari – 4. toukokuuta 1907 Sortavala) oli suomalainen kirjailija, sanomalehtimies ja opettaja.


== Elämänvaiheita ==
Suomalaisen vanhemmat olivat kultaseppä Adam Suomalainen ja Eeva Backman. Hän kävi aluksi Pietarin suomalaisen kirkkokoulun ja jatkoi Jyväskylän alkeisopistossa, josta hän pääsi ylioppilaaksi 1868. Suomalainen valmistui Helsingin yliopistosta filosofian kandidaatiksi ja maisteriksi 1873. Hän toimi vuosina 1873–1874 saksan opettajana Helsingin suomalaisessa tyttökoulussa ja matematiikan opettajana samassa koulussa syyslukukaudesta 1874 vuoden 1876 kevätlukukauden loppuun. Kevätlukukaudella 1875 hän oli suomen opettajana Helsingin suomalaisessa normaalilyseossa ja opetti 1872–1874 suomea myös Helsingin venäläisessä lukiossa. Suomalainen toimi 1876–1880 aktuaarina Suomalaisen Tilastollisen toimiston palveluksessa ja Sortavalan seminaarin matematiikan lehtorina 1880–1906. Suomalainen toimi myös Suomi-yhtiön perustamisesta lähtien yhtiön asiamiehenä.


== Kirjallinen toiminta ==
Sortavalaan muutettuaan Suomalainen ryhtyi edistämään suomen kielen asiaa ja osallistui suomalaisen seuran perustamiseen. Hän toimi Sortavalan kaupungin kirjaston ja lukusalin esimiehenä vuodesta 1886 kuolemaansa asti ja oli kaupunginvaltuusmiehenä 1895–1897. Sortavalan edustajana hän osallistui kirkolliskokoukseen 1886, jossa hänet valittiin K. A. Waarasen kanssa valmistamaan käsikirjoitusta tuolloin hyväksyttyyn suomalaisen virsikirjan mallipainokseen, joka ilmestyi seuraavana vuonna. Uuden Suomettaren avustaja Suomalainen oli lehden alkuaikoina ja aputoimittajana Suomen wirallisessa lehdessä vuosina 1868–1879. Sortavalaan muutettuaan hän oli perustamassa Laatokka -nimistä sanomalehteä ja toimi sen vastuullisena toimittajana 1882–1884. Suomalainen pyrki toiminnallaan lisäämään kansan ymmärrystä luonnotieteiden ja tekniikan saavutuksista. Sen vuoksi hän suomensi sekä koulukirjoja että alan saksankielisiä teoksia. Erityisesti teos Suuret keksinnöt ja Suomalaisen siihen tekemät lisäykset osoittavat, mitä tavoitteita Suomalaisella oli 1880-luvulla. Vuonna 1885 Suomalainen kirjoitti puhelimesta:»Meilläkin saattaa jo monessa kaupungissa ken tahansa verrattain vähäistä maksua vastaan omasta huoneestansa keskustella aivan toisessa talossa asuvan tuttavansa kanssa, huutamatta, voimiaan ponnistelematta, aivan kuin tavallisestikin. Eikä siinä kyllä, vaan saattaa jo esimerkiksi Helsinkiläinen huoleti haastella Porvoolaisen kanssa ja ennen kuin tämä kirja on loppuun painettu, kaiketikin muittenkin Suomenmaan suurimpain kaupunkien asukasten kanssa.» ()


== Perhe ==
Suomalainen oli vuodesta 1876 naimisissa Hilma Katarina Charlotta Bährin kanssa. Heidän poikiansa olivat lehtori Lauri Suomalainen ja pankinjohtaja Jaakko Suomalainen.


== Tuotanto ==
Suomalainen julkaisi teoksensa kirjailijanimillä Samuli S. ja Samuli Suomalainen ja käytti myös nimimerkkejä K.G.S., K.S. ja S.S.


=== Teoksia ===
Suomalainen kirjoitti seuraavien lisäksi myös lyhyitä näytelmiä.

Novelleja, nimellä Samuli S., I osa Helsinki: Sederholm, Holm, 1876; II osa Porvoo: WSOY 1885
Kevään ajoilta, jutelmia, nimellä Samuli S., Helsinki: Holm, 1900.
Lapsuuden ajoilta, 1881
Suomalaisia keskusteluja. Ajan ratoksi suomalaisille naisille kyhäeltyjä 1–2, nimellä K. Suomalainen. 1. osa omakustanne, Sortavala 1885, 2. osa C. W. Alopaeus, Sortavala 1886
Suljetuissa kammioissa, 1902
Andante-akkordeja iltahämyssä, 1903. Helsinki, Otava. Omistettu ystävä Jean Sibeliukselle, käytti nimeä Samuli S.
Pienessä kaupungissa, 1905
Laskuopin kertauskirja seminareja ja kansakouluja kuin myös itsekseen oppivia varten, 1906
Matteuksen evankeliumi, raamatunkäännöskomitean suomennoksena v:lta 1906, kielellinen tutkielma, 1906
Lyhykäinen mittaus-oppi kansakouluja varten, 1907
Mittausopillisia esimerkkejä kansakouluja varten, 1908
Laskuopillisia esimerkkejä kansakouluja varten, 1–12, 1908–1909
Oman onnensa seppiä jutelma kansalle, 1907
Pikku laskuoppi kiertokouluja varten, 1907
Kertoelmia, valikoima, 1909
Mittaus-opillisia esimerkkejä kansakouluja varten, 1913


=== Suomennoksia ===
Suomalainen suomensi muun muassa Jules Vernen teoksia, kuten Salaperäinen saari 1903 ja Viisi viikkoa ilmapallossa 1904, Jonathan Swiftin Gulliverin matkat kaukaisilla mailla ja Raspen teoksen Paroni von Münchhausenin retket ja seikkailut sekä venäläisiä klassikoita kuten Ivan Turgenevin Isät ja lapset 1906. Hän suomensi myös tietokirjoja vuosina 1880–1888, muun muassa seuraavat:

Käsikirja masinisteille ja lämmittäjille, 1880
Suuret keksinnöt, 1885
Suomi. Kuvia Suomen maasta ja kansasta, Tekstin kirj. K Suomalainen, 1888Suomalainen oli ensimmäisiä nykysuomea käyttäneitä tietokirjailijoita.


== Lähteet ==
Alpo Noposen kirjoittama nekrologi Opettaja-lehdessä 1907, s. 185–186
Fennica-haku[vanhentunut linkki]
Pieni tietosanakirja
Suomen kirjailijat -tietokanta (Arkistoitu linkki)
SUOMALAINEN Kaarlo Kustaa Samuli. Ylioppilasmatrikkeli 1853–1899. Helsingin yliopiston verkkojulkaisu.    


=== Viitteet ===


== Aiheesta muualla ==
 Lisää luettavaa aiheesta Samuli Suomalainen on Wikiaineistossa
Vapaasti ladattavia Samuli Suomalaisen e-kirjoja Projekti Lönnrotilta sekä Project Gutenbergiltä
Suomalaisen korpus. Varhaisnykysuomen korpus, Kotus