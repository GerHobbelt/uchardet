revision: 21629041
title: Wichitan osavaltionyliopisto
url: https://fi.wikipedia.org/wiki/Kansas


---

Kansas on keskilännessä sijaitseva Yhdysvaltojen osavaltio. Se liittyi liittovaltioon 34. osavaltiona 29. tammikuuta 1861. Nimi Kansas tulee Sioux-heimon kielen sanasta kansa, mikä tarkoittaa "eteläisen tuulen ihmiset". Kansasin postilyhenne on KS. Sen rajanaapureita ovat Nebraska pohjoisessa, Missouri idässä, Oklahoma etelässä ja Colorado lännessä. Osavaltion pääkaupunki on Topeka. Osavaltion väkiluku vuonna 2022 oli noin 2,9 miljoonaa.


== Maantiede ==


=== Sijainti ja maastonmuodot ===
Kansasin länsiosaa hallitsevat Suuret tasangot. Korkein paikka on Sunflower-vuori (1231 m) lähellä Coloradon rajaa. Merkittäviä jokia ovat Arkansas, Kansas, Missouri, Republican ja Smoky Hill.Kansas oli aikoinaan Yhdysvaltojen maatalouden sydänmaata. Edelleen noin 90 prosenttia sen pinta-alasta on maatalouskäytössä.


=== Tärkeitä kaupunkeja ===
Kansasin suurin kaupunki on Wichita 366 046 asukkaallaan (2008). Overland Park, jonka asukasluku on 171 231, on Kansasin toiseksi suurin kaupunki. Siellä sijaitsee esimerkiksi Johnson Community College, osavaltion suurin kaupungin college. Edellisiä suurempi, Kansas City -niminen rajakaupunki sijaitsee naapuriosavaltio Missourin puolella osavaltiorajaa, tosin Kansasin puolellakin on vastaavan niminen kaupunki.


=== Ilmasto ===
Kansasin ilmastoon vaikuttavat toisaalta Meksikonlahdelta tulevat lämpimät ilmamassat, toisaalta pohjoisesta tulevat kylmät, kuivat virtaukset. Sää saattaa muuttua nopeasti. Osavaltiossa saadaan enemmän auringonpaistetta kuin missään muualla sen itäpuolella. Kesän sademäärä on osavaltion itäosissa suurempi kuin muualla paitsi Meksikonlahden rannoilla.Vuoden kuumin kuukausi on heinäkuu, jolloin keskimääräinen ylin lämpötila Wichitassa on noin 33,5 astetta. Keskimääräinen alin on pakkasen puolella joulukuusta helmikuuhun, kylmimmillään tammikuussa -5,6 astetta.Vuosina 1991-2010 Kansasissa havaittiin keskimäärin 96 tornadoa vuodessa. Se on Tornado Alleyksi kutsutun alueen keskellä.


== Historia ==
Ennen eurooppalaisia Kansasissa asui tuhansien vuosien ajan intiaaneja. Vuosina 1541-1739 siellä liikkui ranskalaisia ja espanjalaisia tutkimusmatkailijoita, jotka etsivät kultaa ja kävivät kauppaa intiaanien kanssa.
Kansas kuului Louisianan ostoalueeseen jonka Thomas Jefferson osti Napoleonilta Yhdysvalloille vuonna 1803. Sinne asettui ensin karjankasvattajia. Vuonna 1874 mennoniitit toivat Venäjältä Kansasin ilmastoon hyvin sopivan talvivehnälajikkeen, ja viljelyn painopiste siirtyi vehnään.


== Hallinto ==

Kansasin lainsäädäntövaltaa käyttää kaksikamarinen osavaltion parlamentti. Ylähuoneessa eli senaatissa on 40 jäsentä, alahuoneessa eli edustajainkokouksessa on 125 jäsentä.Ylintä toimeenpanovaltaa käyttää kuvernööri.
Osavaltio on jaettu 105 piirikuntaan.Kansas on republikaanien kannatusaluetta.


== Talous ==
Kansasin bruttokansantuote vuonna 2010 oli 127 miljardia dollaria. Se oli Yhdysvaltojen osavaltioista 31. tilalla, talouskasvun ollessa 4,03 %. Sen tulot asukasta kohti olivat 39 964 USD.Marraskuussa 2013 työttömyysaste oli 5,1 %.Kansasia palvelee Missourin osavaltion puolella sijaitseva Kansas Cityn kansainvälinen lentoasema. Osavaltion läpi kulkee useita rautateitä, jotka yhdistävät osavaltion muiden muassa länsirannikon satamiin, St. Louisiin ja Chicagoon. Rautatiet ovat tavaraliikenteen käytössä. Kansasissa on Yhdysvaltojen kansalliseen maantieverkkoon kuuluvia maanteitä, joilla ihmiset ja tavarat liikkuvat. Matkakohteena tunnettu Route 66 -maantie kulkee lyhyen matkan osavaltion kaakkoiskulmassa. Missourin puolella bensiini on edullisempaa kuin Kansasissa.
Maataloustuotantoon kuuluvat nauta, lammas, siat, vehnä, maissi, soijapavut ja puuvilla. Vehnäntuottajana se on Yhdysvaltojen suurimpia osavaltioita. Tärkein teollisuuden ala ovat liikennevälineet kuten lentokoneiden osat ja junanvaunut. Kansasissa on myös elintarviketeollisuutta: myllyjä, eläinruokatehtaita ja lihanpakkaamoja. Kaivannaisista tärkeimpiä ovat öljy ja maakaasu, mutta osavaltion alueella tuotetaan myös kipsiä, kalkkikiveä ja suolaa.Osavaltion suurimmat työnantajat ovat ravintoloita omistava sijoitusyhtiö Npc Restaurant Holdings, Fort Rileyn sotilastukikohta, telekommunikaatioalan Sprint Nextel, sekä lentokoneteollisuudessa toimivat Spirit Aero Systems Holdings ja Cessna. Yritysten konttoreita sijaitsee Kansas Cityn esikaupunkialueella Overland Parkissa, Kansasissa.


== Väestö ==
Kansasin 2,9 miljoonasta asukkaasta 87,2 % on valkoisia. Osuus on selvästi suurempi kuin Yhdysvalloissa keskimäärin (77,9 %, tiedot vuosilta 2010-2012).Kansasissa toimii useita yliopistoja ja korkeakouluja. Vuoden 2014 4icu-luokituksen kärjessä olivat
Kansasin yliopisto
Kansasin osavaltionyliopisto
Wichitan osavaltionyliopisto
Fort Haysin osavaltionyliopisto
Emporian osavaltionyliopistoKansainvälisesti ne eivät kuulu terävimpään kärkeen; Shanghai-luokituksessa vuonna 2013 Kansasin yliopisto oli sijoilla 201-300 ja Kansasin osavaltionyliopisto sijoilla 301-400.Kansasin opetustoimen lautakunta herätti paljon keskustelua 2000-luvun alussa, kun se kielsi evoluution opetuksen kouluissa ja sen tilalle ja rinnalle tuli älykäs suunnittelu.


== Kulttuuri ==
Vaikka Kansas sijaitsee kaukana molempien rannikoiden kulttuurikeskuksista, siellä on kauan ollut kukoistava kulttuurielämä. 1940- ja 1950-luvulla Kansas City oli jazzkaupunki, jonka suuria nimiä olivat Count Basie, Charlie Parker ja Big Joe Turner. Topekassa ja Wichitassa on sinfoniaorkesterit.Tunnetun kristillisen hymnin Great Is Thy Faithfulness on säveltänyt William M. Runyan Baldwin Cityssä, Kansasissa.
Kansasin osavaltioon sijoittuu tunnettu Ihmemaa Oz -tarina.
Yksi tunnetuimpia kansaslaisia on countrylaulaja Martina McBride. Kansas-niminen rockyhtye on perustettu Topekassa.


== Urheilu ==


== Lähteet ==


== Aiheesta muualla ==
 Kuvia tai muita tiedostoja aiheesta Kansas Wikimedia Commonsissa