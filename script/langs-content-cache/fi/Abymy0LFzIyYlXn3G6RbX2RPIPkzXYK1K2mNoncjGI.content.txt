revision: 21652966
title: Mika Aaltola
url: https://fi.wikipedia.org/wiki/Mika_Aaltola


---

Mika Petteri Aaltola (s. 2. toukokuuta 1969 Petäjävesi) on suomalainen politiikantutkija, dosentti ja Ulkopoliittisen instituutin johtaja.


== Koulutus ja ura ==
Aaltola valmistui ylioppilaaksi Petäjäveden lukiosta ja suoritti Bachelor of Arts -tutkinnon psykologiassa Columbian yliopistossa New Yorkin Manhattanilla. Tampereen yliopistossa hän vaihtoi pääaineensa psykologiasta kansainväliseen politiikkaan ja väitteli yhteiskuntatieteiden tohtoriksi vuonna 1999. Hän on Tampereen yliopiston dosentti ja Tallinnan yliopiston osa-aikainen professori. Hän on toiminut Minnesotan yliopiston vierailevana professorina vuosina 2006–2008. Hän on myös ollut vierailevana tutkijana Cambridgen yliopistossa, Pariisin Sciences Po -yliopistossa sekä yhdysvaltalaisessa Johns Hopkinsin yliopistossa. Aaltola on julkaissut seitsemän kirjaa, joista kaksi keskittyy Suomen ulkopolitiikkaan.
Vuonna 2019 Aaltola valittiin Ulkopoliittisen instituutin johtajaksi; hän on instituutin ensimmäinen johtaja, jolla ei ole puoluesidonnaisuuksia.Mika Aaltolan teokset ja tutkimus käsittelevät Yhdysvaltojen globaalia roolia, suurvaltapolitiikkaa, maailman järjestyksen muutosta ja Suomen ulko- ja turvallisuuspolitiikkaa. Lukuvuonna 1999–2000 Tampereen yliopisto palkitsi hänen väitöskirjansa The Rhythm, Exception, and Rule in International Relations, jossa hän tarkasteli Euroopan unionin kykyä sietää sisäisiä kriisejä, erityisaiheena hullun lehmän tauti. Hän on myös tutkinut humanitäärisen politiikan suhdetta valtapolitiikkaan (muun muassa Western Spectacle of Governance and the Emergence of Humanitarian World Politics).
Aaltola on suosittu ulko- ja turvallisuuspolitiikan kommentaattori; erityisesti hänen suosionsa on kasvanut Venäjän Ukrainan-hyökkäyksen seurauksena vuoden 2022 aikana. Ilta-Sanomien vuonna 2022 järjestämän kyselyn mukaan hän on suosituin ehdokas Suomen seuraavaksi presidentiksi vuonna 2024.


== Yksityiselämä ==
Aaltola varttui Petäjäveden Kintauden kylässä, jossa hänen äitinsä Sinikka Aaltola toimi peruskoulunopettajana. Isä Juhani Aaltola oli kasvatustieteen professorina Jyväskylän yliopistossa. Filosofi Elisa Aaltola on Mika Aaltolan sisko.Aaltola on naimisissa Kirsi Aaltolan kanssa, ja heille syntyi huhtikuussa 2022 esikoislapsi.Aaltolalta leikattiin aivokasvain otsaontelosta 37-vuotiaana. Leikkaus oli vaarallinen: todennäköisyys kuolla siihen oli peräti 80 prosenttia. Aaltola jäi henkiin, mutta hänen oikea silmänsä vaurioitui, minkä seurauksena silmän näöstä puuttuu 30 prosenttia.


== Teoksia ==
Aaltola, Mika: Western Spectacle of Governance and the Emergence of Humanitarian World Politics. Palgrave Macmillan, 2009.
Aaltola, Mika: Understanding the Politics of Pandemic Scares. Palgrave Macmillan, 2012.
Aaltola, M., Käpylä, J., Vuorisalo, V.: The Challenge of Global Commons and Flows for US Power. Routledge, 2014.
Aaltola, Mika: Poutasään jälkeen. Docendo, 2019.
Aaltola, Mika: Mihin menet Suomi? : pelon aika Euroopassa.   Helsinki: Tammi, 2022.  ISBN 978-952-04-4790-8.    


== Lähteet ==