revision: 21447633
title: Iso-Vimma
url: https://fi.wikipedia.org/wiki/Iso-Vimma


---

Iso-Vimma on kylä ja taajama Säkylässä noin 5 kilometrin päässä Säkylän keskustasta. Vuoden 2021 lopussa taajamassa oli 489 asukasta, ja sen maapinta-ala oli 3,80 neliökilometriä.Iso-Vimmassa toimii tällä hetkellä Suomen ainoa sokeritehdas, jonka vieressä on myös Apetitin ruokatehdas. Iso-Vimma valittiin vuonna 2004 Satakunnan vuoden kyläksi.


== Palvelut ==
 
Iso-Vimmassa sijaitsee Suomen ainoa sokeritehdas, joka on koko Säkylän toiseksi suurin työllistäjä. Iso-Vimmassa on myös Apetitin ruokatehdas, päiväkoti ja Lännen Tehtaiden länsipuolella sijaitseva Lännen Kylätalo Heureka, jossa on ajanmukaista kokoustilaa ja jonkin verran sokerihistoriallista näyttelyä. Iso-Vimmassa on ollut myös liikekeskus, joka kuitenkin lopetettiin kannattamattomuuden vuoksi. 


== Muuta ==
Iso-Vimman nähtävyyksiä ovat kylän kautta kulkeva, nähtävyystieksi luokiteltu Rantatie, entisen liikekeskuksen viereen pystytetty kuntien kivi sekä Iso-Vimman pohjois- ja eteläosissa sijaitsevat hiekkarannat, joista on hyvät näkymät Pyhäjärvelle. Molempien rantojen ohi menee talvisin jäätä pitkin hiihtolatu, ja pohjoiselle rannalle laitetaan joka talvi napakelkka jäälle. Iso-Vimmassa huomaa hyvin sen erilaisten asuinalueiden erikoispiirteet, sillä mm. alueen pohjoispää koostuu pääosin kaksikerroksisista harjakatollisista puutaloista, kun taas eteläpää puolestaan koostuu yksikerroksisista tasakattoisista tiilitaloista.


== Lähteet ==