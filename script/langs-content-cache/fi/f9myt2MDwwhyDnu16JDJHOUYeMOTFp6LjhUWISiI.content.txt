revision: 21629228
title: Kuntataloustilasto
url: https://fi.wikipedia.org/wiki/Kuntataloustilasto


---

Kuntataloustilasto (kuntien talous- ja toimintatilasto) on Tilastokeskuksen laatima ja ylläpitämä Suomen kuntien ja kuntayhtymien taloutta ja tiettyjä toimintoja kuvaava, julkaistavaksi tarkoitettu tilastotietojen kokoelma.Kuntataloustilaston tiedot perustuvat kuntien ja kuntayhtymien tilinpäätösten, kirjanpidon ja sisäisen laskennan tietoihin. Kunnilla ja kuntayhtymillä on tilastolakiin perustuva velvollisuus toimittaa tilaston laadinnassa tarvittavat tiedot Tilastokeskukselle. Kuntataloustilaston tietoja käytetään hyväksi mm. kansantalouden tilinpidossa, valtion talousarvion laadinnassa, kuntatalouden tilanteen seurannassa ja kuntien valtionosuuksien laskennassa.Kuntataloustilastoa on laadittu vuodesta 1975 lähtien. Vuoteen 2014 saakka sen nimi oli kuntien talous- ja toimintatilasto. Tilastovuodesta 2015 lähtien kuntataloustilaston sisältöä päivitettiin paremmin tietotarpeita vastaavaksi ja tilasto laajennettiin koskemaan myös kuntien ja kuntayhtymien liikelaitoksia ja konserneja. Kuntataloustilasto kuuluu Suomen virallisiin tilastoihin (SVT).


== Kuntataloustilaston tietosisältö ja tiedonkeruu ==
Kuntataloustilaston tiedot jakautuvat kuntien ja kuntayhtymien taloutta koskeviin vuotuisiin tilinpäätöstietoihin ja neljännesvuositietoihin. Lisäksi tilasto sisältää tietoja kuntien ja kuntayhtymien opetus- ja kulttuuripalvelujen toiminnasta.


=== Tilinpäätöstiedot ===
Tilinpäätöstietoina tilastoon sisältyvät kuntien ja kuntayhtymien, niiden liikelaitosten sekä konsernien tuloslaskelmat, rahoituslaskelmat ja taseet. Tilinpäätöslaskelmien tiedot kerätään ja ne esitetään Kirjanpitolautakunnan kuntajaoston antamien tilinpäätöslaskelmakaavojen edellyttämällä tarkkuudella. Tilinpäätöstietoina tilastoon sisältyvät lisäksi tiedot kuntien ja kuntayhtymien meno- ja tulolajeittain eriteltyjen toimintakulujen ja -tuottojen jakautumisesta tehtävittäin. Tehtäväluokkia ovat esim. ympäristönsuojelu, koulutus ja terveydenhuolto. Tehtäväluokitus perustuu Tilastokeskuksen julkisyhteisöjen tehtäväluokitukseen.Kuntien ja kuntayhtymien tilinpäätösten investointimenot ja -tulot tilastoidaan ja esitetään hyödyketyypeittäin ja tehtäväluokittain.Ennakkotiedot kuntien ja kuntayhtymien tilinpäätöslaskelmista valmistuvat tilastovuotta seuraavan vuoden kesäkuun alkupuolella. Lopulliset tiedot ja koko tilasto julkaistaan tilastovuotta seuraavan vuoden syyskuussa. Osana kuntataloustilastoa Tilastokeskus kerää vuosittain tammikuussa kunnilta ja kuntayhtymiltä tilipäätösvuotta koskevat tilinpäätösarviot (ennusteet).


=== Neljännesvuositilasto ===
Neljännesvuosittaisessa tiedonkeruussa kunnilta ja kuntayhtymiltä kerättäviä tietoja ovat kunnan ja kuntayhtymän tuloslaskelma, rahoituslaskelma ja tase sekä tulosennuste. Tietoja käytetään mm. kansantalouden tilinpidon neljännesvuosilaskentaan ja kuntatalouden neljännesvuosiseurantaan.Neljännesvuositilasto on vuoden viimeisellä neljänneksellä kaikki Suomen kunnat ja kuntayhtymät kattava kokonaistutkimus ja otostutkimus ensimmäisellä, toisella ja kolmannella neljänneksellä. Otoksessa on mukana 80 kuntaa ja 69 kuntayhtymää. Mukana ovat suurimmat kunnat (33) ja kuntayhtymät (32) ja muista kunnista ja kuntayhtymistä satunnaisotannalla valittu otos.


== Kuntataloustilaston julkaiseminen ==
Kuntataloustilastot julkaistaan Tilastokeskuksen internet-sivuilla PX-Web-tietokantoina, joista tietojen käyttäjä voi muuttujat valitsemalla tulostaa tarvitsemansa raportin tiedot taulukkomuodossa. Tilaston kunta- ja kuntayhtymätasoisille tiedoille ja maakunta- ja valtakunnan tasoisille tiedoille on erilliset tietokannat. Tietokantataulukot kattavat koko kuntataloustilaston aineiston: tilinpäätöslaskelmat, käyttötalouserittelyt, tilinpäätöksen tunnusluvut ja investoinnit sekä neljännesvuositilaston tiedot.


== Lähteet ==