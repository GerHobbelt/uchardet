revision: 21230160
title: The Beatles Rooftop Concert
url: https://fi.wikipedia.org/wiki/The_Beatles_Rooftop_Concert


---

The Beatles Rooftop Concert on brittiläisen rock-yhtye The Beatlesin vuonna 1969 järjestämä konsertti. Konsertissa yhtye esiintyi perustamansa levy-yhtiön Apple Recordsin toimitalon katolla. Konsertti järjestettiin ilman mainontaa, ja pian sen alettua ihmiset saapuivat katselemaan konserttia ja osa yritti pyrkiä katolle, minkä takia konsertti jouduttiin lopettamaan. Rooftop Concert oli The Beatlesin ensimmäinen konsertti vuoden 1966 jälkeen ja samalla myös yhtyeen viimeinen konsertti ja julkinen esiintyminen yhdessä.


== Get Back -sessiot ja idean synty ==
Loppuvuodesta 1969 The Beatles alkoi levyttää uutta albumia, jonka nimeksi oli tarkoitus tulla Get Back. Yhtyeen oli tarkoitus palata musiikillisille juurilleen ja yhdistyä jälleen tiivimmin yhteen, yhtyeenä. Yhtyeen basisti Paul McCartney teki ehdotuksen, että The Beatles kuvaisi Get Back -sessiot ja niistä tehtäisiin uusi Beatles-elokuva. Tämä ehdotus hyväksyttiin ja McCartney, joka kaipasi myös kiertue-elämää, ehdotti että The Beatles tekisi paluun konserttilavoille. Tämä ehdotus ei kuitenkaan mennyt läpi, mutta lopulta syntyi kompromissi: The Beatles tekisi vielä yhden konsertin, mutta se ei olisi varsinainen konsertti. Sen sijaan yhtye esiintyisi salaa, ilman mitään ennakkoilmoitusta paikassa, jossa se vain aloittaisi soittamisen. Paikaksi vakiintui yhtyeen vuonna 1968 perustaman levy-yhtiön, Apple Recordsin toimitalon katto. Katto muokattiin hyvin nopeasti konserttikelpoiseksi, vahvistimet kannettiin paikalle jne. Konsertissa esiintyisi The Beatlesin kanssa vierailevana muusikkona myös kosketinsoittaja Billy Preston, ja esiintyminen tultaisiin filmaamaan, se olisi osa tulevaa elokuvaa ja siitä saattaisi tulla myös materiaalia tulevalle albumille. Konsertissa esitettävät kappaleet valittiin The Beatlesin uusista, aiemmin julkaisemattomista kappaleista, jotka oli tehty uutta albumia varten.


== Konsertti ==
Konsertti toteutettiin 30. tammikuuta 1969. The Beatles sekä Billy Preston astelivat portaat ylös katolle, virittivät soittimensa ja vahvistimet kuntoon ja alkoivat soittaa. Sää oli kylmä, joten beatlet olivat pukeutuneet paksuihin takkeihin, Paul McCartneyta lukuun ottamatta. Aluksi ohikulkijat olivat hämmentyneitä ja katselivat epäuskoisina ympärilleen, kunnes näkivät The Beatlesin Applen toimitalon katolla ja alkoivat kiinnostuneina jäädä katsomaan. Sana levisi ja ihmisiä tuli ympäri Lontoota, ja heitä alkoi kerääntyä runsaasti toimitalon ympärille. Poliisi oli turvaamassa tapahtumaa ja joutui pidättelemään innokkaimpia ihailijoita. Monet tulivat katselemaan konserttia kotiensa ikkunoista ja kymmenet ihmiset pyrkivät myös katolle, jossa The Beatles soitti. The Beatles soitti konsertissa viisi kappaletta, joista muutamat useaan kertaan. Ensimmäiseksi soitettiin Paul McCartneyn sävellys Get Back ja sitten John Lennonin tekemä Don't Let Me Down. Nämä kaksi olivat konsertin soitetuimmat kappaleet, Get Back soitettiin viidesti ja Don't Let Me Down kahdesti. Beatles soitti konsertissa myös kappaleet I Want You (She's So Heavy), I've Got a Feeling, Dig a Pony ja One After 909. Lisäksi yhtye jammaili kappaleiden välissä, improvisoi joitakin kappaleiden sanoja ja soitti jam-versioita edellä mainituista kappaleista ja myös kappaleista Danny Boy, God Save the Queen ja A Pretty Girl Is Like a Melody. Konsertti kesti 42 minuuttia, mutta se jouduttiin lopettamaan poliisin käskystä, koska katolle pyrki liikaa yhtyeen ihailijoita eikä heitä onnistuttu pitämään kurissa ja väkeä alkoi tulvia paikalle liikaa, mikä sekoitti liikenteen. Konsertin päätteeksi John Lennon kiitti yleisöä: »Kiitos itseni ja muun yhtyeen puolesta. Toivon että läpäisimme tämän koe-esiintymisen.» 


== Konsertissa soitetut kappaleet ==
Get Back (jam-versio)
Get Back
I Want You (She's So Heavy) (jam-versio)
Get Back
Don't Let Me Down
I've Got a Feeling
One After 909 (jam-versio)
One After 909
Danny Boy (jam-versio)
Dig a Pony (jam-versio)
Dig a Pony
God Save the Queen (jam-versio)
I've Got a Feeling
A Pretty Girl Is Like a Melody (jam-versio)
Get Back
Don't Let Me Down
Get Back


=== Kokoonpano ===


==== The Beatles ====
John Lennon: päävokaalit, laulu ("Don't Let Me Down", "Dig a Pony", "I've Got a Feeling"), sähkökitara (komppi- ja rytmikitara), taustalaulu
Paul McCartney: päävokaalit, laulu ("Get Back", "I've Got a Feeling"), sähköbassokitara, taustalaulu
George Harrison: sähkökitara (soolokitara), taustalaulu
Ringo Starr: rummut


==== Muut ====
Billy Preston: sähköpiano


== Konsertin jälkeen ja konsertin julkaisut ==
Konsertin materiaalia käytettiin myöhemmin elokuvassa, jonka nimeksi tuli Let It Be. Get Back -sessiot lopetettiin riitaisissa merkeissä ja niistä jääneet levytykset jätettiin studion arkistoihin, lukuun ottamatta kappaleita Get Back ja Don't Let Me Down. Niistä muodostettiin uusi The Beatlesin single, joka julkaistiin alkuvuodesta 1969, ja se nousi Britanniassa ja Amerikassa listaykköseksi. Britanniassa se pysyi ykkössijalla aina seuraavan Beatles-singlen The Ballad of John and Yoko ilmestymiseen asti. The Beatles vetäytyi levytysstudioilta hetkeksi, jonka jälkeen hajoamisen partaalla ollut yhtye päätti yhdistyä yhteen vielä kerran ja näyttää voimansa ja taitonsa viimeisen kerran yhdessä. Tuloksena syntyi yksi yhtyeen arvostetuimmista ja menestyneimmistä albumeista, Abbey Road, joka oli Britannian albumilistalla ykkössijalla 21 viikkoa. Albumilla julkaistiin jo Rooftop Concertissa soitettu I Want You (She's So Heavy). The Beatles hajosi pian Abbey Roadin julkaisun jälkeen, mutta yhtyeen Get Back -sessioiden ja Rooftop Concertin nauhoituksista ja levytyksistä julkaistiin yhtyeen viimeiseksi jäänyt studioalbumi Let It Be. Let It Be sisälsi Rooftopilla soitetuista lauluista Get Backin ja One After 909:n, sekä I've Got a Feelingin. Näistä I've Got a Feeling julkaistiin täysin sellaisenaan, Rooftopilla nauhoitettuna. Myöhemmin harvinaisuuksia sisältäneellä kokoelma-albumilla Anthology 3:lla julkaistiin Rooftop-versiona Get Back, The Beatlesin viimeisen konsertin viimeisenä kappaleena soitettu nauhoitus.


== Lähteet ==
The Beatles Bible: 30 January 1969: The Beatles' Rooftop Concert
setlists.fm: The Beatles on Apple Corps January 30th 1969
The Beatles Can't Buy Me Love
Elliot Minz: John Lennon
Inside the Beatles - tarinat laulujen takana