revision: 21508410
title: Sami Kurttila
url: https://fi.wikipedia.org/wiki/Sami_Kurttila


---

Sami Kurttila (s. 5. kesäkuuta 1974) on suomalainen lentopallovalmentaja. Hän on voittanut kolme Suomen mestaruutta, joista ensimmäisen oululaisessa Sun Volleyssa vuonna 2010. Vuosina 2017 ja 2018 Kurttila valmensi Vammalan Lentopallon lentopalloliigan mestariksi. VaLePa pelasi Kurttilan alaisuudessa ensimmäisenä suomalaisjoukkueena kaudella 2017–2018 lentopallon miesten Mestareiden liigan lohkovaiheessa.Keväällä 2019 Suomen Lentopalloliitto nimesi Kurttilan miesten lentopallomaajoukkueen apuvalmentajaksi samoihin aikoihin, kun Joel Banks valittiin A-maajoukkueen päävalmentajaksi. Kurttila toimi Banksin aisaparina aina vuoden 2023 alkuun saakka.


== Valmennusura ==
Lentopalloilijana liigatasolla saakka pelannut Sami Kurttila aloitti valmennusuransa Kari Raatikaisen apuvalmentajana kaudella 2005–2006 lentopallon 1-sarjassa Kempeleen Lentopallossa. KempeLe voitti 1-sarjan suvereenisti häviämättä otteluakaan ja nousi karsinnoista lentopalloliigaan. Raatikainen valmensi Kempelettä ensimmäiset liigakaudet ilman suurempaa menestystä, kunnes Kurttila otti Raatikaisen tehtävät päävalmentajana vastaan kaudella 2008–2009. Seuraavalla kaudella Kempeleen Lentopallo vaihtoi kotipaikkansa Ouluun ja muutti nimensä Sun Volleyksi. 
Sun Volley voitti Kurttilan alaisuudessa monien yllätykseksi kaudella 2009–2010 Suomen mestaruuden ja Suomen Cupin. Sun Volleyn tarina päättyi lähes päivälleen kaksi vuotta lentopallomestaruudesta keväällä 2012, kun taloudelliset vaikeudet pakottivat seuran luopumaan liigapaikastaan. Kurttilan valmennusuralle se tarkoitti huipputasolla hetkittäistä pysäkkiä, ja hän valmensi seuraavat vuodet paikallisessa urheiluakatemiassa Oulussa sekä hetken aikaa Ettaa naisten lentopallon 1-sarjassa.Vuonna 2016 Kurttila teki paluun huippulentopalloon solmimalla 2-vuotisen sopimuksen VaLePaan. Kurttilan valmentama VaLePa lähes dominoi seuraavat vuodet kotimaista lentopalloliigaa, kun se Suomen mestariksi kaudella 2016–2017 ja toisti mestaruuden seuraavalla kaudella. Lisäksi VaLePa kruunattiin kertaalleen Suomen Cupin mestariksi. Euroopan kentillä VaLePa pelasi ensimmäisenä suomalaisjoukkueena miesten Mestareiden liigan lohkovaiheessa.Kurttila kieltäytyi VaLePan jatkosopimuksesta vuonna 2018 ja palasi takaisin perheensä luokse Ouluun ja virkavapaalta Oulun urheiluakatemian valmentajaksi. Oulussa hän auttoi välillisesti lentopalloliigassa finaaleihin saakka edennyttä Ettaa valmentamalla Ettan nuorimpia pelaajia urheiluakatemiassa.Keväällä 2019 Kurttila valittiin Suomen miesten lentopallomaajoukkueen apuvalmentajaksi. Lentopallomaajoukkueen valmennustiimi uudistui samaan aikaan merkittävästi, kun päävalmentajaksi valittiin brittiläinen Joel Banks. Perinteisten valmennustehtävien lisäksi Kurttila vastasi maajoukkueessa lähemmästä yhteydenpidosta Suomessa pelaavien pelaajien kanssa sarjakausien aikana.


== Lähteet ==