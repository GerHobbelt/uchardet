revision: 20502936
title: Koirapuisto
url: https://fi.wikipedia.org/wiki/Koirapuisto


---

Koirapuisto eli koira-aitaus on aidattu alue, jossa koiria voi pitää kytkemättä mutta kuitenkin ulkoiluttajiensa valvonnassa. Koirapuistot tarjoavat koirille mahdollisuuden päästä liikkumaan vapaina ja mahdollistavat koirien keskinäisen sosiaalisen kanssakäymisen ja leikin. Koirapuistoissa myös koirien ulkoiluttajat pääsevät tutustumaan toisiinsa ja saamaan toisiltaan vinkkejä koiraharrastukseen liittyvissä asioissa.Koira-aitaukset rakennetaan Suomessa mieluiten metsäiseen maastoon, jossa puut antavat varjoa ja vaihteleva maasto virikkeitä. Aitaukseen voidaan järjestää erilaisia juoksureittejä isojen kivien ja puupölkkyjen avulla kuitenkin niin, että ulkoiluttajilla säilyy koiriin näköyhteys. Kennelliiton vähimmäisvaatimukset koira-aitausten varustukselle sisältävät 1 300 litran syväsäiliön tai kompostorin koirien ulosteille, 60 litran sekajäteastiat, puistonpenkkejä ulkoiluttajille, pimeän ajan valaistuksen, talvisin hiekoitushiekka-astian, lapioita tai muita välineitä koirien jätösten keräämiseen, hiekan levittämiseen ja koirien kaivamien kuoppien täyttöön sekä opastetaulun koirapuiston säännöistä.
Isommissa koirapuistoissa on omat aitauksensa erikseen pienille ja isoille koirille. Joidenkin koirapuistojen sisäänkäynti on kaksiosainen niin, että kahden peräkkäisen portin väliin jää pieni erikseen aidattu ”eteinen”. Tämä helpottaa koirien pitämistä erossa toisistaan tullessa ja lähtiessä.Helsingin ensimmäinen koirapuisto avattiin Ullanlinnaan Neitsytpolun ja Merikadun kulmaukseen heinäkuussa 1971. Vuonna 1981 niitä oli jo 21 ja vuonna 1995 yli 70, kun taas Tampereelle valmistuivat tuolloin ensimmäiset koirapuistot. Vuonna 2021 Helsingissä on liki sata koirapuistoa, Tampereella 15. Tassut kartalla -verkkopalvelu löytää koko Suomesta kaikkiaan 377 koirapuistoa.


== Lähteet ==


== Aiheesta muualla ==
 Kuvia tai muita tiedostoja aiheesta Koirapuisto Wikimedia CommonsissaKoira-aitaukset ja koirakäymälät, Helsingin kaupungin ohjeita suunnittelijoille