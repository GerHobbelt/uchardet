revision: 21586866
title: "Carl Grundstr\xF6m"
url: https://fi.wikipedia.org/wiki/Carl_Grundstr%C3%B6m


---

Carl Grundström (s. 1. joulukuuta 1997 Uumaja, Ruotsi) on ruotsalainen jääkiekkoilija, joka pelaa NHL-seura Los Angeles Kingsin organisaatiossa. Hän on pelipaikaltaan vasen laitahyökkääjä.


== Ura ==


=== Seuraura ===
Grundström on IF Björklövenin kasvatti. Hän oli kaudella 2011–2012 seuran U16-junioreiden paras maalintekijä viidellä osumallaan. Kaudella 2012–2013 Grundström toimi joukkueen kapteenina ja oli kolmella osumallaan Björklövenin paras maalintekijä Axel Levanderin kanssa. Hän oli samalla kaudella J18 Allsvenskanissa joukkueensa paras maalintekijä kolmen muun pelaajan kanssa kolmella osumallaan. Kaudeksi 2013–2014 Grundström siirtyi MODO Hockeyn J18-junioreihin. Hän oli J18 Allsvenskanissa 12 osumallaan joukkueen paras maalintekijä Emil Alban kanssa. Grundström voitti kauden päätteeksi sarjan mestaruuden. Hän pelasi suurimman osan kaudestaan kuitenkin MODO:n J20-junioreissa, joita Grundström edusti kauden aikana myös U20 Super Challengessa.Kaudella 2014–2015 Grundström oli J18 Allsvenskanin pudotuspeleissä MODO:n paras pistemies ja maalintekijä tehoilla 2+2=4. Hän pelasi suurimman osan kaudestaan kuitenkin seuran J20-junioreissa. Grundström jakoi J20 SuperElitin maalipörssin kymmenennen sijan kolmen muun pelaajan kanssa 21 osumallaan. Hän debytoi kauden aikana myös MODO:n SHL-joukkueessa, jossa Grundström pelasi 24 runkosarjaottelua tehopistein 2+3=5. Hän teki SHL-debyyttinsä vain 16-vuotiaana 4. lokakuuta 2014 Växjö Lakers HC:tä vastaan. Grundström sai ottelussa jääaikaa 7.56 minuuttia. SHL-uransa avausmaalin hän teki seitsemännessä ottelussaan 18. marraskuuta 2014 vieraissa Växjö Lakersia vastaan. Grundström keräsi ottelusta teholukeman +3. Kesäkuussa 2015 hän teki MODO:n kanssa vuoden mittaisen SHL-sopimuksen. Grundströmin ensimmäinen täysi liigassa vietetty kausi 2015–2016 toi hänelle 49 runkosarjaottelussa tehot 7+9=16 ja seitsemässä karsintasarjan ottelussa tehot 1+3=4. MODO:n kausi päättyi putoamiseen HockeyAllsvenskaniin.
Toronto Maple Leafs varasi Grundströmin toisella kierroksella 57. pelaajana NHL:n varaustilaisuudessa 2016. Ennen tätä hän teki saman vuoden huhtikuussa kaksivuotisen sopimuksen Frölunda HC:n SHL-joukkueen kanssa. Grundström teki SHL-uransa ensimmäisen kypärätempun 20. lokakuuta 2016 Leksands IF:ää vastaan. Hänen toinen osumansa jäi Frölundan 5–1-voittoon päättyneen ottelun voittomaaliksi. Grundström valittiin ottelun ykköstähdeksi. Hän teki kauden 2016–2017 aikana liigan runkosarjassa kaikkiaan 45 ottelussa tehot 14+6=20. Grundström jakoi joukkueensa sisäisen maalipörssin voiton Casey Wellmanin kanssa. Hän voitti kauden aikana myös Mestarien liigan mestaruuden. SHL-kauden jälkeen, huhtikuun 2017 lopulla Grundström teki kolmivuotisen tulokassopimuksen Maple Leafsin kanssa. Toukokuussa hän siirtyi loppukevääksi amatööritry-out -sopimuksella AHL-joukkue Toronto Marliesin vahvuuteen. Grundström pelasi siellä kuusi playoff-ottelua tehopistein 3+1=4.Syksyn 2017 harjoitusleirin päätteeksi Toronto Maple Leafs lähetti Grundströmin kaudeksi 2017–2018 lainalle Frölunda HC:n SHL-joukkueeseen. Hän oli 17 osumallaan joukkueen toiseksi paras maalintekijä Victor Olofssonin jälkeen. SHL-kauden päätyttyä Grundström siirtyi loppukevääksi Toronto Marliesin AHL-joukkueeseen, jossa hän pelasi kaksi runkosarjaottelua tehopistein 1+2=3 ja 20 playoff-ottelua tehopistein 8+6=14. Grundström voitti AHL:n tulokkaiden pudotuspelien pistepörssin. Hän voitti kauden päätteeksi Calder Cupin.Alkukauden 2019–2020 Grundström pelasi Toronto Marliesin AHL-joukkueessa. Hän teki siellä 42 runkosarjaottelussa tehot 13+16=29. Grundström oli kauden päätyttyä joukkueen sisäisen tehotilaston jaetulla kärkisijalla Chris Muellerin ja Calle Rosénin kanssa lukemalla +8, mutta tammikuussa 2020 Toronto Maple Leafs kauppasi hänet, puolustaja Sean Durzin ja kesän 2019 ensimmäisen kierroksen varausvuoron Los Angeles Kingsiin vaihdossa puolustaja Jake Muzziniin. Grundström lähetettiin farmijoukkue Ontario Reigniin, jossa hän teki 13 runkosarjaottelussa tehot 3+7=10, kunnes maaliskuussa Grundström kutsuttiin Kingsin NHL-joukkueeseen. Hän teki NHL-debyyttinsä 9. maaliskuuta 2019 vieraissa Arizona Coyotesia vastaan. Grundström teki ottelussa myös NHL-uransa avausmaalin. Hän pelasi Kingsin vahvuudessa kauden loppuun tehden 15 runkosarjaottelussa tehot 5+1=6. Syksyn 2019 harjoitusleirin päätteeksi Grundström lähetettiin farmiin, josta hänet kutsuttiin ensimmäisen kerran NHL:ään viiden ottelun jälkeen lokakuussa. Grundström lähetettiin yhdeksän ottelun jälkeen takaisin Reigniin. Hän jakoi lopulta tehoilla 12+16=28 joukkueen sisäisen pistepörssin toisen sijan Michael Eyssimontin ja Jaret Anderson-Dolanin kanssa edellään Martin Frk. Grundström nostettiin jälleen helmikuussa 2020 Kingsin NHL-vahvuuteen. Kaikkiaan hän pelasi liigassa kauden 2019–2020 aikana 13 runkosarjaottelua tehden neljä syöttöpistettä. Grundström vietti Kingsin vahvuudessa kauden loppuun, kunnes koronaviruspandemia keskeytti NHL-kauden maaliskuussa.
Syyskuussa 2020 Grundström teki kaksivuotisen jatkosopimuksen Los Angeles Kingsin kanssa, joka tuo hänelle NHL:n puolella 750 000 dollaria kaudessa. Grundströmin ensimmäinen sopimusvuosi on kaksisuuntainen ja toinen yksisuuntainen. Muutamaa päivää myöhemmin seura lainasi hänet kaudeksi 2020–2021 toistaiseksi voimassa olevalla sopimuksella kotimaahansa HockeyAllsvenskan-joukkue IF Björklöveniin. Grundström pelasi siellä 18 ottelua tehopistein 5+8=13. NHL-kauden 2020–2021 hän aloitti Kingsin NHL-joukkueessa.


=== Maajoukkueura ===
Grundström pelasi alle 20-vuotiaiden MM-kilpailuissa vuosina 2016 ja 2017, joista jälkimmäisessä turnauksessa hän toimi Ruotsin varakapteenina. Grundström pelasi myös alle 18-vuotiaiden MM-kilpailuissa vuonna 2015 sekä alle 18-vuotiaiden Ivan Hlinkan muistoturnauksessa vuonna 2014. Hän pelasi myös World U-17 Hockey Challengessa tammikuussa 2014. Yhteensä Grundström on pelannut 35 nuorten ja 44 poikien maaottelua.Ruotsin A-maajoukkueessa Grundström on pelannut neljä ottelua tehopistein 1+1=2. Hän teki A-maajoukkuedebyyttinsä Euro Hockey Challengessa 21. huhtikuuta 2017 Hrodnassa Valko-Venäjää vastaan. Grundström keräsi ottelusta teholukeman +1. Ensimmäisen A-maajoukkuemaalinsa hän teki neljännessä ottelussaan Euro Hockey Challengessa 6. huhtikuuta 2018 Oskarshamnissa Slovakiaa vastaan.


== Pelityyli ==
Elite Prospects -sivuston mukaan Grundström on työteliäs laitahyökkääjä ja joukkuepelaaja, joka pelaa varsin aggressiivisesti ja korkealla intensiteetillä. Sivuston mukaan hän on voimakas luistelija, hyvä karvaamaan ja käyttökelpoinen alivoimalla. Grundström on myös kohtalaisen hyvä hyökkäyspäässä ja hän lukee peliä hyvin, vaikka Grundström ei ole teknisesti kovin taitava pelaaja. Hän on myös hyvä laitaväännöissä ja ajoittamaan taklauksensa.Grundström on maininnut esikuvakseen Peter Forsbergin.


== Muuta ==
Grundströmin isoveli Gustav pelaa hyökkääjänä Ruotsin kolmanneksi korkeimmalla sarjatasolla Hockeyettan-joukkue Tegs SK:ssa. Veljesten isä Per Grundström on entinen Ruotsin alempien sarjojen hyökkääjä.


== Tilastot ==


== Lähteet ==
Carl Grundström The Internet Hockey Databasessa (englanniksi)
Carl Grundström Eurohockey-sivustolla (englanniksi)
Carl Grundström Elite Prospects. Everysport Media Group AB.    (englanniksi)


=== Viitteet ===