revision: 21484892
title: Pietro Vierchowod
url: https://fi.wikipedia.org/wiki/Pietro_Vierchowod


---

Pietro Vierchowod (s. 6. huhtikuuta 1959, Calcinate) on italialainen jalkapalloilija ja jalkapallovalmentaja.
Vierchowod oli pelipaikaltaan puolustaja, sanan perinteisessä merkityksessä. Hänet tunnettiin lempinimellä Tsaari, joka viittasi hänen ukrainalaiseen syntyperäänsä – perheen sukunimi oli alun perin Верховод (Verh’ovod). Vierchowodin isä Ivan Lukjanovytš oli päätynyt Italiaan sotavankina toisessa maailmansodassa, jääden lopulta Lombardiaan pysyvästi paettuaan vankileiriltä ja liityttyään paikallisiin partisaaneihin. Vierchowod oli vastapelaajan vartioinnissa maailman huippuja ja myös taitava lukemaan peliä. Hän kykeni poikkeuksellisesti säilyttämään nopeutensa uransa loppuun, 41-vuotiaaksi saakka. Usein sanotaan, ettei Vierchowodia olisi pitkän uransa aikana kertaakaan kyetty jättämään juoksunopeudessa toiseksi. Väitteen todenperäisyyden tarkistaminen lienee kuitenkin mahdotonta.
Vierchowod aloitti ammattilaisuransa Comossa ennen kuin siirtyi Fiorentinaan. Menestystä hän alkoi kuitenkin saavuttaa vasta siirryttyään AS Romaan, missä saavutti Serie A:n voitolla Italian mestaruuden eli scudetton vuonna 1983. Tämän jälkeen hän siirtyi Sampdoriaan, missä voitti Italian cupin neljästi, Euroopan cup-voittajien cupin kerran ja vuonna 1991 vielä toisen scudetton.
Vuonna 1995 Vierchowod teki jo kokeneena pelaajana sopimuksen Juventuksen kanssa. Siellä hän saavutti 37-vuotiaana ainoan Mestarien liigan voittonsa vuonna 1996. Vielä tässä uransa myöhäisvaiheessakin Vierchowodilla oli pelikyky kansainvälisellä tasolla. Erityisesti hänet muistetaan ilmiömäisestä esityksestään Roomassa, kun Juventus kaatoi Ajaxin rangaistuspotkukilpailussa. Tämän jälkeen hän siirtyi AC Milaniin ja Piacenza Calcioon, missä vielä 41-vuotiaana jatkoi säännöllistä pelaamista. Hän lopetti uransa vuonna 2000.
Vierchowod pelasi 562 ottelua Serie A:ssa, mikä on neljänneksi eniten liigan historiassa – vielä enemmän ovat pelanneet vain Paolo Maldini, Gianluca Pagliuca ja  Dino Zoff. Hän pelasi Italian maajoukkueessa 45 ottelua, joissa teki kaksi maalia. Hän oli mukana vuoden 1982 maailmanmestaruuden voittaneessa joukkueessa mutta ei päässyt pelaamaan yhdessäkään ottelussa. Hän on myös vanhimpana Italian maajoukkueessa maalin tehnyt pelaaja: 24. maaliskuuta 1993 hän onnistui Maltaa vastaan pelatussa karsintaottelussa, jonka Italia voitti 6–1. Kuten monilla aikansa italialaispuolustajilla, Vierchowodilla olisi ollut mahdollisuus pelata Italian maajoukkueessa, lempinimeltään Azzurri ("Taivaansiniset"), huomattavasti useamminkin, ellei maan jalkapallo olisi juuri tuolloin tuottanut suoranaista tulvaa kansainvälisen tason puolustajia.
Valmentamista Vierchowod on kokeillut Cataniassa, Serie C1:ssä, Florentia Violassa (nykyinen Fiorentina),  Serie C2:ssa ja Triestinassa,  Serie B:ssä. Näistä kaikista hänet on kuitenkin irtisanottu ennen kauden päättymistä.


== Voitot maajoukkueessa ==
1982 maailmanmestaruus, Italia


== Voitot seuratasolla ==
1983 Italian mestaruus (Scudetti), AS Roma
1985 Italian cup, Sampdoria
1988 Italian cup, Sampdoria
1989 Italian cup, Sampdoria
1990 Cup-voittajien cup, Sampdoria
1991 Italian mestaruus (Scudetti), Sampdoria
1991 Italian supercup, Sampdoria
1994 Italian cup, Sampdoria
1995 Italian supercup, Juventus
1996 Mestarien liiga, Juventus


== Lähteet ==