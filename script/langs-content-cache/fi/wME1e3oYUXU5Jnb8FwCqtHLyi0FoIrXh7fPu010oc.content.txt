revision: 21079000
title: The King of Fighters 2002
url: https://fi.wikipedia.org/wiki/The_King_of_Fighters


---

The King of Fighters (jap. ザ·キング·オブ·ファイターズ, Za Kingu obu Faitāzu, lyhyesti KOF) on vuonna 1994 alkanut tappelupelien sarja, jonka on kehittänyt ja julkaisut japanilainen pelitalo SNK. Sarjan pelit kehitettiin alun perin kolikkopeleiksi ja SNK:n Neo-Geo-konsolille, mutta niitä on ilmestynyt myös Sega Dreamcastille, Game Boy Advancelle, N-Gagelle, PlayStationille, PlayStation 2:lle, PlayStation 3:lle, PlayStation Portablelle, Sega Saturnille, Wiille, Xboxille ja Xbox 360:lle.


== Historia ==


=== Pääsarja ===
Sarjan ensimmäinen peli The King of Fighters '94 ilmestyi alun perin kolikkopelinä Japanissa 25. elokuuta 1994. Se suunniteltiin varta vasten tappelupeliksi, jossa SNK:n pelien hahmot voisivat ottaa toisistaan mittaa. The King of Fighters '94:n pelimekaniikka perustui SNK:n tappelupelisarjojen Art of Fightingin, Fatal Furyn ja Samurai Shodownin pohjalle. Sarjan nimi on peräisin ensimmäisestä Fatal Fury -pelistä Fatal Fury: King of Fightersista. Pelihahmojen suuren lukumäärän takia SNK keksi sarjan pelimekaniikan perustaksi joukkuepohjaisen järjestelmän, jossa hahmot ottelevat kolmen hengen joukkueissa. Ottelun voittaminen ei onnistu yksittäisten vihollisten nujertamisella, vaan pelaajan tulee päihittää kaikki vastustajajoukkueen jäsenet päästäkseen seuraavaan otteluun. The King of Fighters '94 oli SNK:lle kaupallinen menestys ja kannusti pelitaloa ottamaan käytännön, jonka mukaan uuden The King of Fighters -pelin pitää ilmestyä vuosittain. 1990-luvun loppuun mennessä The King of Fightersin menestys oli saanut SNK:n lopettamaan muut tappelupelisarjansa, kuten Art of Fightingin, Fatal Furyn, Samurai Shodownin ja The Last Bladen.
25. heinäkuuta 1995 ilmestyi The King of Fighters '95, joka antoi pelaajalle ominaisuuden valita itse joukkueen jäsenet ja oli pelisarjan tarinan ensimmäisen juonenkaaren "The Orochi Sagan" avausjakso. The King of Fighters '95:stä lähtien pelisarjan tarinaa on viety eteenpäin sarjamuotoisilla pää- ja sivujuonilla, jotka johtavat seuraavan pelin tapahtumiin. 30. heinäkuuta 1996 ilmestyi The King of Fighters '96, joka toi pelimekaniikkan käyttöliittymään parannuksia ja teki graafisen päivityksen lisäämällä peliin uudet hahmomallit. 28. heinäkuuta 1997 ilmestynyt The King of Fighters '97 oli "The Orochi Saga" -tarinan päätösjakso. 23. heinäkuuta 1998 ilmestyneestä The King of Fighters '98:ssa ei ollut juonelle perustuvaa yksinpeliä, mutta peli hyvitti tarinan puuttumisen antamalla pelattaviksi lähes kaikki neljän ensimmäisen pelin hahmot.
22. heinäkuuta 1999 ilmestynyt The King of Fighters '99 käynnisti sarjassa uuden juonenkaaren nimeltä "The NESTS Chronicles" ja muokkasi sarjan pelimekaniikkaa uudistuksella, jossa joukkueissa on neljä jäsentä. Pelaaja valitsee yhden joukkuetovereista suorittamaan tietyn erikoishyökkäyksen pelaajahahmon avuksi ottelun aikana. 26. heinäkuuta 2000 ilmestynyt The King of Fighters 2000 jäi viimeiseksi SNK:n tuottamaksi sarjan peliksi pelitalon talousongelmien takia. 22. lokakuuta 2001 SNK ilmoitti virallisesti konkurssistaan, minkä jälkeen pelitalo lakkautettiin. 15. marraskuuta 2001 ilmestynyt The King of Fighters 2001 oli "The NESTS Chroniclesin" päätösjakso, jonka kehityksen ja julkaisun rahoituksesta vastasi osittain eteläkorealainen yhtiö Eolith.  10. lokakuuta 2002 ilmestyneestä The King of Fighters 2002:sta puuttui The King of Fighters '98:n tavoin juoneen perustuva yksinpeli, mutta SNK päätti tuoda mukaan viimeisen kerran pelattaviksi yli kuusikymmentä "The Orochi Sagan" ja "The NESTS Chroniclesin" pelihahmoa. Eolith oli mukana myös The King of Fighters 2002:n rahoituksessa.
Vuoden 2001 elokuussa entinen SNK uudelleenorganisoitiin pelitaloksi nimeltä SNK Playmore. 12. joulukuuta 2003 ilmestyi SNK Playmoren ensimmäinen The King of Fighters -peli nimellä The King of Fighters 2003. Peli oli sarjan kolmannen juonenkaaren "Tales of Ashin" avausjakso. Peli antoi pelaajalle kyvyn vaihtaa joukkueen jäseniä kesken ottelun. Ylimääräinen neljäs hahmo poistui joukkueiden vahvuudesta, minkä takia perinteiset kolmen hengen joukkueet palasivat sarjaan. The King of Fighters 2003 oli myös sarjan viimeinen Neo-Geolle kehitetty peli. Vuonna 2004 SNK Playmore hylkäsi käytännön sarjan pelien vuosittaisesta ilmestymisestä. Pelitalon käyttöön ottaman uuden julkaisupolitiikan takia 26. lokakuuta 2005 ilmestynyt The King of Fighters XI oli sarjan ensimmäinen peli, josta puuttui The King of Fighters -pelien nimelle tyypillinen vuosiluku. 10. huhtikuuta 2009 ilmestynyt The King of Fighters XII oli sarjan laajin graafinen uudistus antaen hahmoille suuremmat, yksityiskohtaisemmat ja tarkemmin animoidut hahmomallit. Grafiikkapäivitys pidensi The King of Fighters XII:n kehitystä vuosilla ja antoi pelaajalle vain puolet edellisen pelin hahmokaartista. The King of Fighters '98:n ja The King of Fighters 2002:n tavoin pelissä ei myöskään ollut juoneen perustuvaa yksinpeliä. 14. heinäkuuta 2010 ilmestyi sarjan uusin peli The King of Fighters XIII, joka on "Tales of Ashin" päätösjakso ja korjasi The King of Fighters XI:n vajavaista hahmokaartia tuoden mukanaan liudan edellisestä pelistä puuttuneita sarjan vakiohahmoja.
Osa sarjan peleistä on myöhemmin muutettu päivitetyiksi versioiksi. 28. joulukuuta 2004 julkaistu The King of Fighters '94 Re-Bout oli The King of Fighters '94:n kymmenvuotisjuhlan kunniaksi ilmestynyt päivitetty versio, jossa oli internet-moninpeli ja uudistettu grafiikka. 18. maaliskuuta 2008 julkaistussa The King of Fighters '98:n päivitetyssä versiossa The King of Fighters '98 Ultimate Matchissä oli laajennettu hahmokaarti ja uudistettu grafiikka. 26. helmikuuta 2009 julkaistussa The King of Fighters 2002:n päivitetyssä versiossa  The King of Fighters 2002 Unlimited Matchissä oli samanlaiset uudistukset kuin The King of Fighters '98 Ultimate Matchissä. The King of Fighters 2002: Unlimited Match myös poisti tekijänoikeussyistä The King of Fighters 2001:n K9999:n ja korvasi hänet uudella hahmolla nimellä Nameless, koska K9999 oli kopio vuoden 1988 anime-elokuvan Akiran hahmosta Tetsuo Shimasta.


=== Muut pelit ===
12. elokuuta 2004 ilmestyi The King of Fighters: Maximum Impact, joka oli sarjan ensimmäinen 3D-grafiikkamoottorilla tehty peli. 27. huhtikuuta 2006 julkaistiin pelin jatko-osa KOF: Maximum Impact 2, joka ilmestyi Pohjois-Amerikassa nimellä The King of Fighters 2006. Pelistä ilmestyi myöhemmin päivitetty versio KOF: Maximum Impact 2 Regulation A. Maximum Impact -sarja sijoittuu pääsarjan vaihtoehtoiseen juonijatkumoon, jossa esiintyy klassisten The King of Fighters -hahmojen lisäksi myös joukko uusia hahmoja, kuten pelien päähahmot Alba Meira ja Soiree Meira.
The King of Fightersin hahmot ovat aika ajoin esiintyneet sarjan ulkopuolella muissa SNK:n tappelupeleissä, kuten SNK Gals' Fightersissa vuonna 2000 ja NeoGeo Battle Coliseumissa vuonna 2005. Hahmot ovat esiintyneet myös SNK:n ja Capcomin crossover-peleissä SNK vs. Capcom: The Match of the Millenniumissa vuonna 1999, Capcom vs. SNK: Millennium Fight 2000:ssa vuonna 2000, Capcom vs. SNK 2: Mark of the Millenniumissa vuonna 2001 ja SNK vs. Capcom: SVC Chaosissa vuonna 2003.


=== Oheistuotteet ===
Vuonna 1995 Tatsuya Shingyoji käsikirjoitti ja piirsi mangasovituksen The King of Fighters '94:stä. Manga ilmestyi alun perin Shōnen Ace -lehdessä ja sittemmin se koottiin neljäksi pokkariksi. Vuonna 1997 Masato Natsumoto käsikirjoitti ja piirsi The King of Fighters '96:n pohjalta mangasovituksen nimeltä The King of Fighters: Kyo, joka koottiin kahteen pokkariin. 
Dengeki Bunko ja Pony Canyon ovat julkaiseet CD-levyillä The King of Fighters '94:n, The King of Fighters '95':n, The King of Fighters '96:n, The King of Fighters '97:n, The King of Fighters '98:n, The King of Fighters '99:n ja The King of Fighters 2000:n kuunnelmasovitukset. Iori Yagami Original Drama The Setting Sun and Moon ~ Prologue on Iori Yagamin hahmoon keskittyvä kuunnelma, josta Pony Canyon julkaisi CD-levyn vuonna 1999.
Vuonna 2005 Production I.G tuotti The King of Fighters: Maximum Impact -sarjaan perustuvan animesarjan The King of Fighters: Another Day, jossa oli neljä kymmenen minuutin pituista jaksoa. Vuonna 2010 ensi-iltansa sai pelisarjaan perustuva toimintaelokuva The King of Fighters, jonka ohjasi hongkongilainen elokuvaohjaaja Gordon Chan. Elokuvan tuottivat Aja Tan Studios ja Mandalay Pictures. Sen pääosissa esiintyvät Sean Faris Kyo Kusanagin, Maggie Q Mai Shiranuin, Will Yun Lee Iori Yagamin, David Leitch Terry Bogardin ja Ray Park Rugal Bernsteinin rooleissa.


== Hahmot ==
The King of Fighters -sarjan ominaispiirteisiin kuuluu muihin tappelupeleihin verrattuna suuri hahmokaarti, jossa on lähes sata pelaajahahmoa. Monet sarjan vakiohahmoista ovat alun perin tehneet ensiesiintymisensä SNK:n klassisista tappelupeleissä Art of Fighting ja Fatal Fury ja toimintapeleissä Ikari Warriors ja Psycho Soldier. Sarjan ensimmäinen peli The King of Fighters '94 kuitenkin toi mukanaan myös liudan uusia hahmoja, jotka eivät olleet esiintyneet pelitalon muissa peleissä. Pelin hahmot on lajiteltu keskenään otteleviin joukkueisiin, joista sarjassa toistuviin kuuluvat japanilaisten hahmojen Japan Team, eteläkorealaisten hahmojen Korea Team, naispuolisten hahmojen Women Fighters Team, Art of Fightingin hahmojen Art of Fighting Team, Fatal Furyn hahmojen Fatal Fury Team, Psycho Soldierin hahmojen Psycho Soldier Team ja Ikari Warriorsin hahmojen Ikari Team. Eräät sarjan alkuperäisistä hahmoista ovat viittauksia japanilaiseen populaarikulttuuriin, esimerkiksi The King of Fighters '94:n Japan Teamin Kyo Kusanagin, Benimaru Nikaidon ja Goro Daimonin persoonallisuudet ja erikoisvoimat ovat peräisin 1970-luvun manga- ja animesarjasta Getter Robo. Kyo Kusanagi oli sarjan alkuperäinen sankari, kunnes pelien protagonistin roolin vei The King of Fighters '99:ssä K' ja myöhemmin The King of Fighters 2003:ssa Ash Crimson. Vastaavasti joka pelissä on esiintynyt uusi antagonisti, josta ainoa poikkeus on ollut The King of Fighters '94:n ja The King of Fighters '95:n alkuperäinen loppuvastus Rugal Bernstein.
"The Orochi Sagassa" protagonisti on japanilainen opiskelijanuorukainen Kyo Kusanagi, joka on perinyt Kusanagi-suvun pyrokineettiset voimat. The King of Fighters '94:ssä asekauppias Rugal Bernstein järjestää maailmanlaajuisen The King of Fighters -taisteluturnauksen, mutta hänen motivinaan on tappaa voittajajoukkue ja muuttaa heidän ruumiinsa patsaiksi taidekokoelmaansa. The King of Fighters '95 teki ensiesiintymisensä Kyon vihamies Iori Yagami, jolla on pakkomielle tappaa hänet. 1800 vuotta ennen sarjan tapahtumia Kusanagin, Yasakanin (nykyinen Yagami) ja Yatan suvut vangitsivat pahan Orochi-jumalan pelastakseen ihmiskunnan sukupuutolta. The King of Fighters '96:ssa ja The King of Fighters '97:ssä antagonistin roolin ottavat Orochin seuraajat, jotka yrittivät vapauttaa hänet. "The NESTS Chroniclesin" protagonisti on K', jolle rikollisjärjestö NESTS on antanut geenimanipulaatiolla Kyon pyrokineettiset voimat. NESTS on maailmanvalloitusta havitteleva organisaatio, jolla on hallussaan futuristista biotekniikkaa, kuten ihmiskloonausta. "Tales of Ashissä" protagonisti on Ash Crimson, jota vastassa on epäinhimillisten taistelijoiden ryhmä nimeltä "Those from the Past".


=== Luettelo hahmoista ===
Huomioita


== Sarjan pelit ==


=== Pääsarjan pelit ===


=== Spin-off-pelit ===


=== Kokoelmat ===


== Lähteet ==


== Aiheesta muualla ==
Viralliset kotisivut (japaniksi) (englanniksi) (koreaksi)