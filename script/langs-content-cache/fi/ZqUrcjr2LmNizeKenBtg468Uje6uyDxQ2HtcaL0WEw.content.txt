revision: 21189325
title: Video Game
url: https://fi.wikipedia.org/wiki/The_Angry_Video_Game_Nerd


---

The Angry Video Game Nerd (lyhennettynä AVGN, ’Vihainen videopelinörtti’) on James D. Rolfen (s. 10. heinäkuuta 1980) esittämä hahmo ja siihen perustuvan, vuodesta 2004 alkaen Internetissä julkaistun videosarjan nimi. The Angry Video Game Nerd voitti parhaan internetsarjan palkinnon Mashable Web Awards -äänestyksessä loppuvuodesta 2009.Sarjaan pohjautuva elokuva Angry Video Game Nerd: The Movie julkaistiin vuonna 2014.


== Juoni ==
Sarjassa stereotyyppistä nörttiä esittävä Rolfe arvostelee sarkastisesti vanhojen videopelien, konsoleiden ja niiden oheislaitteiden huonoja puolia olutta juoden ja värikkäästi kiroillen. Rolfe yleensä keksii jotain groteskia, jota hän mielummin tekisi kuin pelaisi jotakin tiettyä peliä. Hän löytää peleistä vain harvakseltaan positiivista sanottavaa. Jakson lopuksi hän usein tuhoaa pelin tai jonkin peliin liittyvän hahmon erikoisilla tavoilla. Toisinaan Rolfe myös menettää malttinsa, tai jopa järkensä pelin absurdiuden takia. Useimmat moitteet peleille tulee niiden vaikeustasoista, ulkoasusta tai jopa pelaamiskelvottomuudesta.
Sarjassa pelataan lähinnä Nintendo Entertainment System -konsolilla, mutta Rolfe on arvostellut pelejä mm. myös Atari-konsolilla. Rolfe ei juurikaan arvostele tietokoneiden tai uusien pelikonsolien pelejä, muutamaa kertaa lukuun ottamatta (poikkeuksena mm. Big Rigs: Over the Road Racing sekä Rolfen esittämästä hahmosta tehdyt pelit). Rolfe on myös esitellyt Nintendo Enternainment System-pelikonsoliin liittyviä lehtiä, ja niiden huonoja puolia.
Osan arvostelluista peleistä Rolfe saattaa mainita myöhemminkin verratakseen niiden epäkohtia muihin arvostelemiinsa peleihin, joskus vuosienkin jälkeen. Myös jotkin sarjan lausahdukset ikimuistoisimmista peleistä jäivät elämään sarjassa, kuten "What were they thinking?" (suom. Mitä he oikein ajattelivat?).


== Hahmot ==
Angry Video Game Nerd, tai vain The Nerd, on sarjan päähenkilö sekä stereotyyppinen videopelinörtti. Tämä arvostelee sarkastisesti vanhoja videopelejä ja konsoleita, kuten myös niiden oheistuotteita. Hän kiroilee ja juo olutta erittäin paljon, sekä suuttuu hyvin helposti.
Kyle Justin on sarjan tunnuskappaleen luoja. Hän asuu Nörtin sohvan takana. Eräässä jaksossa hän sai Nörtiltä luvan pelata tämän kanssa Battletoads- ja Ikari Warriors -pelejä.
Väiski Vemmelsääri on muutamassa jaksossa esiintynyt hahmo. Nörtti vihaa Väiskiä, sekä tämän tähdittämiä pelejä.
R.O.B. on NES-oheistuote, joka on robotinkaltainen ohjain. Haluaa pelata vain Stackupia tai Gyromitea.
Pat the NES Punk on Nörtin kanssa NES-pelien kokoelmasta kilpailevä pelaaja.
Jokeri esiintyi kaksiosaisessa Batman-jaksossa. Jokeri sitoo Nörtin esittämän Batmanin, jotta tämä pelaisi Jokeriin perustuvia pelejä.
Glitch Gremlin (suom. Glitch-riiviö) on pieni vihreä olento, joka Nörtin mukaan on syyllinen siihen, miksi pelit ns. "glitchtaavat".
TV Game Guy (suom. TV-pelimies) on Pepsiin perustuvassa pelissä esiintyvä mies, joka kuluttaa suuria määriä Pepsi-juomaa sekä roskaruokaa. Nörtti ihmettelee lähes jatkuvasti, miksi tämä ja Pepsiman-peli kutsuvat videopelejä "TV-peleiksi".


== Sarjan synty ==
Maaliskuussa 2004 elokuvien tekoa harrastanut ja opiskellut Rolfe arvosteli kaksi Nintendo Entertainment Systemille aikoinaan ilmestynyttä peliä: Castlevania II: Simon’s Quest ja Dr. Jekyll and Mr. Hyde. Arvosteluvideoissaan Rolfe tekeytyi ”Angry Nintendo Nerd” -hahmoksi, vihaiseksi ja kiroilevaksi alter egokseen, joka etsi pelaamistaan peleistä pelkkiä huonoja puolia.Videoiden oli tarkoitus jäädä yksittäistapauksiksi, ”pelkiksi vitseiksi”, joita Rolfe näyttäisi vain ystävilleen. Rolfea kuitenkin kannustettiin julkaisemaan videot Internetissä, ja hän päätti julkaista ne omalla Cinemassacre.com-sivustollaan, jonne hän oli tallentanut myös aiempia videoitaan. Videoiden suosio kasvoi, joten Rolfe kuvasi uuden arvostelun (The Karate Kid) ja julkaisi kaikki kolme videota nyt myös YouTubessa.Pian videoiden YouTube-julkaisun jälkeen Rolfe vaihtoi hahmonsa nimen ”Angry Video Game Nerdiksi”. Hän halusi välttää Nintendon tavaramerkin käyttöön liittyvät hankaluudet, ja aikoi lisäksi tehdä arvosteluja muidenkin valmistajien pelikoneille ilmestyneistä peleistä.
AVGN-jaksoja julkaistiin YouTubessa, kunnes Rolfe liittyi ScrewAttack-yhteisöön ja sai töitä GameTrailers-sivustolta. Sen jälkeen uudet AVGN-videot on julkaistu ensin yksinoikeudella GameTrailersin kautta.AVGN-videoista muodostui kokonainen sarja teemamusiikkeineen, logoineen ja oheistuotteineen. Sarjaa on myös koottu myyntiin, tähän mennessä kuutena eri DVD-pakettina.


== Elokuva ==
Vuonna 2011 Rolfe pyysi faneilta lahjoituksia elokuvaan. Kampanjan päättyessä 2. helmikuuta 2012 lahjoituksia oli kertynyt 325 000 dollaria, ja elokuvan tuotanto voitiin käynnistää. Suurin osa elokuvan kohtauksista kuvattiin Hollywoodissa. Toukokuussa 2012 suurin osa kuvauksista oli tehty, ja elokuvaa leikattiin. Elokuvan maailmanensi-ilta järjestettiin heinäkuussa 2014 ja verkossa se julkaistiin syyskuussa. Elokuvan tarinan keskiössä on Atari 2600:n pahamaineisen huono E.T.-videopeli.


== Musiikki ==
AVGN:n teemamusiikkia on muunneltu paljon sarjan kuluessa. Alkuperäinen, akustisella kitaralla soitettu versio on Kyle Justinin sävellys, jonka Justin ja Rolfe sanoittivat. Kappaletta muunnellaan usein videon teeman (esimerkiksi peliaiheen tai meneillään olevan juhlapyhän) mukaan, mutta toisinaan videoissa käytetään aiheeseen liittyvää musiikkia: esimerkiksi Star Trek -aiheisia pelejä arvostelevassa jaksossa tunnusmusiikki on sovitus Star Trekin teemamusiikista.


== James Rolfen muita projekteja ==

Rolfella on AVGN-sarjansa lisäksi muita projekteja. Hän tekee elokuvia (yleensä splattereita tai kauhua), elokuva-arvosteluja sekä useita eri sarjoja. Rolfe julkaisee kaikkia sarjojaan myös YouTubessa.
You Know What's Bullshit – Rolfe arvostelee sarjassa sarkastisesti ja kiroillen elämän arkisia asioita.
Board James – Rolfe arvostelee sarjassa eri lautapelejä.
The Movie Quote of the Week
Shit Pickle
Elokuva-arvosteluja Spike-tv:ssä
Erilaiset Top 10 -videot Spike-tv:ssä
Cinemassacre Monster Madness (joka vuosi koko lokakuun ajan)
Rental Reviews – sarja arvostelee 1990-luvun videovuokraamoissa esiintyneitä elokuvia. Sarjan sadas ja samalla viimeinen jakso esitettiin 26. kesäkuuta 2020.


== Katso myös ==
Luettelo sarjan The Angry Video Game Nerd jaksoista


== Lähteet ==


== Aiheesta muualla ==
AVGN-sarjan viralliset kotisivut (Arkistoitu – Internet Archive)
The Angry Video Game Nerdin kotisivut (Arkistoitu – Internet Archive)
Uusien AVGN-videoiden julkaisija
James Rolfen alkuperäisille elokuville tarkoitettu sivusto
Cinemassacren Youtube-kanava
Cinemassacre Plays -Youtube-kanava