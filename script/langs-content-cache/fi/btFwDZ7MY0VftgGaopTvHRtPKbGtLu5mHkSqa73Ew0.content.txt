revision: 21164902
title: Pond Inlet
url: https://fi.wikipedia.org/wiki/Pond_Inlet


---

Pond Inlet (inuktitutiksi Mittimatalik ᒥᑦᑎᒪᑕᓕᒃ) on pikkukylä Kanadassa, Nunavutin territoriossa, Qikiqtaalukin alueella. Kylä sijaitsee Baffininsaaren pohjoisrannalla, joka on kanadan arktisten saarten suurin ja itäisin saari. Pond Inletin iniuktiittinimi Mittimatalik tarkoittaa laskeutumispaikkaa (viitaten suureen kivilohkareeseen, jonne merilinnut laskeutuivat lepäämään). Kylän väkiluku on 1 315 (2006). Kylä sijaitsee tiettömällä alueella, ja ainoat liikenneyhteydet ovat vuosittaisen yhteysaluksen lisäksi lentokoneet. Kylän läheisyydessä sijaitsee Pond Inletin lentoasema.


== Historia ==
Alueella on ollut asutusta erittäin pitkään. Baffinin alueella on runsaasti Thulen kulttuurin jättämiä rakennusten raunioita. Arkeologisissa kaivauksissa on myös löydetty alueelta aikaisemman Dorsetin kulttuurin jättämiä jälkiä. Nykyiset inuiitit ovat liikkuessaan riistaeläinten perässä pystyttäneet alueelle talvi- ja kesäleirejään. Talvisin pääasiallisena kulkuvälineenä on toiminut koiravaljakko ja kesäisin liikuttiin lähinnä jalan. Asukkaat käyttivät kajakkia metsästämiseen mutta harvoin varsinaiseen matkustamiseen. Ensimmäinen eurooppalainen alueella oli tutkimusmatkailija John Ross, joka rantautui vuonna 1818 noin viisi kilometriä itään kylän nykyisestä sijainnista ja nimesi alueen brittiläisen astronomin John Pondin mukaan. Ensimmäiset alueen pysyvät asukkaat siirsivät annetun nimen uuteen kylän nykyiseen sijaintipaikkaan.Viimeaikaisissa tutkimuksissa on alueelta löydetty kangasmateriaalia, joka viittaisi viikinkien vierailuun alueella, mutta tätä ei ole pystytty toistaiseksi todistamaan.


== Lähteet ==


== Aiheesta muualla ==
 Kuvia tai muita tiedostoja aiheesta Pond Inlet Wikimedia Commonsissa