revision: 21578042
title: Torsten Lindholm
url: https://fi.wikipedia.org/wiki/Michael_Penttil%C3%A4


---

Michael Maria Penttilä (aik. Michael Maria Pentholm, Jukka Torsten Lindholm; s. heinäkuu 1965 Oulu) on suomalainen neljään henkirikokseen syyllistynyt henkilö.
Mielentilatutkimuksissa Penttilä on kertonut olevansa nainen ja seksuaaliselta suuntautumiseltaan lesbolähde?.
Psykiatrisissa tutkimuksissa on todettu että Penttilä täyttää selkeästi psykopaatin diagnostiset kriteerit. Hän on Alibi-lehden mukaan ainoa suomalainen, jonka FBI on luokitellut sarjamurhaajaksi.


== Nuoruusajan rikokset ==
Marraskuussa 1981 Lindholm kävi kotibileistä kotiin lähteneen 15-vuotiaan tytön kimppuun hississä, pakotti tytön kellariin, alkoi hakata ja potkia, kuristaa kaulaliinalla ja uhosi raiskaavansa tytön. Tyttö pääsi pakoon. Lindholmilla oli tekohetkellä käsissään mustat nahkahansikkaat. Poliisi sai Lindholmin kiinni myöhemmin, kun uhri tunnisti hänet aiemmasta pidätyskuvasta. 16-vuotias Lindholm selvisi ehdollisella ja sakoilla, mutta aiemmat varkaudet ja rikkomukset veivät hänet Keravan nuorisovankilaan 1984. Hän vapautui 1985.


== Kaksi ensimmäistä surmaa ==
Lindholm surmasi kuristamalla 48-vuotiaan äitinsä heidän yhteisessä asunnossaan Oulussa 26. elokuuta 1985. Sekä Lindholm että hänen äitinsä miesystävä olivat epäiltynä tapauksesta – rikos kuitenkin jäi aluksi selvittämättä.Seuraavaan henkirikokseen Lindholm syyllistyi Oulussa 26. heinäkuuta 1986. Hän tapasi keskustassa kaksi 12-vuotiasta tyttöä, jotka hän suostutteli mukaansa ”tarjoamalla muutaman kympin rahaa alkoholin kantamisesta”. Sisällä Lindholmin asumassa asunnossa Oulun Rajakylän Tervakukkatiellä hän telkesi toisen tytöistä vaatehuoneeseen. Toisen tytöistä, hän kaatoi lattialle ja alkoi kuristaa tätä vyöllä kaulasta. Jonkin ajan kuluttua Lindholm päästi toisen tytöistä vaatehuoneesta ja teki tälle seksuaalista väkivaltaa. Tyttö sai riuhtaistua itsensä irti ja juoksi asunnosta porraskäytävään. Lindholm pakeni läheiseen metsään, josta poliisi tavoitti hänet. Hän oli 1,75 promillen humalassa.Surmatutkinnan yhteydessä Lindholm tunnusti poliisille kuristaneensa äitinsä. Lindholmin selvityksen mukaan, hän oli pukenut äidin siniset nahkahansikkaat käteensä ja punaraidallisen huivin ennen tekoa. Häntä suututti se, ettei äiti ollut kyennyt vapauttamaan häntä nuorisovankilasta ja että äiti seurusteli uuden miehen kanssa sekä asui mieluummin miesystävänsä kuin hänen siskopuolensa kanssa. Myöhemmin Oulun raastuvanoikeudessa hän perui tunnustuksen ja väitti tunnustaessaan olleensa yhdistetyssä lääke- ja viinatokkurassa.Oulun raastuvanoikeus antoi tuomionsa 17. maaliskuuta 1987. Oikeus katsoi Jukka Lindholmin syyllistyneen täyttä ymmärrystä vailla olevana kahteen tappoon sekä eräisiin muihin rikoksiin tuomiten tämän 9 vuodeksi, 7 kuukaudeksi vankeuteen. Rovaniemen hovioikeus kuitenkin katsoi Laina Lindholmin tapauksen olleen tapon sijasta törkeä pahoinpitely sekä kuolemantuottamus ja alensikin rangaistuksen 7 vuodeksi vankeutta.


== Kolmas surma ==
Lindholm pääsi ehdonalaiseen vapauteen toukokuussa 1992. 31. toukokuuta 1993 hän kuristi kankaisella vyöllä kuoliaaksi puolitutun 42-vuotiaan naisen mummonsa asunnossa Kempeleessä. Lindholm kiisti aluksi jyrkästi teon ja väitti, että joku ulkopuolinen hänelle tuntematon henkilö oli tehnyt sen ja että hänelle oli järjestetty ansa. 23. kesäkuuta 1993 ollessaan tutkintavankina hän karkasi Oulun lääninvankilasta erään toisen miehen kanssa.Oulun käräjäoikeus katsoi Lindholmin syyllistyneen täydessä ymmärryksessä tehtyyn tappoon ja tuomitsi tämän 9,5 vuodeksi vankeuteen 13. joulukuuta 1993.Käräjäoikeuden tuomion jälkeen Lindholm otti yhteyttä jutun tutkijoihin. Hän myönsi surmanneensa naisen, mutta katsoi teon olleen vahinko. Oman kertomuksensa mukaan hän oli ehdottanut sadomasokistista seksiä ja selitti laittaneensa narun kaulan ympärille leikillään ja tällöin nainen olisi kuollut kuristamiseen. Lindholm oli surman jälkeen vaeltanut äitinsä haudalle ja makoillut sen lähellä joitakin tunteja. Hovioikeus katsoi sittemmin teon käräjäoikeuden tavoin tapoksi, mutta kovensi rangaistuksen 10,5 vuodeksi. Lisäksi hovioikeus katsoi, että Lindholm voidaan sulkea pakkolaitokseen.Mielentilatutkimuksen mukaan Lindholm oli ihaillut teini-iästä lähtien alkukantaista, väkivaltaista miehuutta, silti hän oli vankilassa ollessaan alkanut meikata ja pukeutua naisten alusvaatteisiin. Kun Hämeenlinnan keskusvankilan johtaja kielsi sen, Lindholm valitti asiasta eduskunnan oikeusasiamiehelle.Vankilan johtaja ei sallinut hänen käyttää vankilassa naistenvaatteita ja meikkejä. Hän sai käyttöönsä hiustenkuivaajan, ihokarvojen poistajan, kynsiviilan sekä naisten nahkahousuja ja nahkahansikkaita, muttei esimerkiksi naisten alusvaatteita. Vankila perusteli tätä sillä että, että hänen oli helpompaa olla vankilassa mieheksi pukeutuneena, eikä laitoksessa voi sallia käytöstä, jota voisi pitää seksuaalisesti provosoivana.


== Vapaus ja uudet kuristamiset ==
Lindholm vapautui vankilasta koevapauteen marraskuussa 2008. Ennen vapauttamispäätöstä Lindholmille tehtiin vaarallisuusselvitys, jonka lopputulema oli, että hän ei vielä ole valmis siviilielämään.Vankilassa hän avioitui Hannele Pentholmin kanssa, joka oli tuomittu elinkautiseen aviomiehensä murhasta. He olivat naimisissa pari vuotta. Lindholm muutti nimensä Michael Maria Pentholmiksi. Toukokuussa 2009 hän lähti ravintolasta asunnolleen erään naisen kanssa. Eteisessä Pentholm kuristi naista kaksin käsin takaapäin.Elokuussa 2009 Pentholm tilasi Oulun Toppilassa sijaitsevaan asuntoonsa ammattihierojan lehti-ilmoituksen kautta. Pentholm alkoi kuristaa naista tämän ollessa pystyttämässä hierontapöytää asunnon olohuoneeseen.Syyskuussa 2009 sattui vielä kolmas vastaavanlainen tapaus: Pentholm tilasi asunnolleen siivoojan ja alkoi kuristaa tätä. Siivoojan onnistui kuitenkin päästä irti ja hälyttää poliisit paikalle.11. kesäkuuta 2010 Oulun käräjäoikeus tuomitsi Pentholmin kuudeksi vuodeksi vankeuteen kolmesta tapon yrityksestä ja pahoinpitelystä. Oikeus määräsi Pentholmin istumaan koko rangaistuksen vankilassa, koska häntä on mielentilatutkimuksen mukaan pidettävä erittäin vaarallisena toisen hengelle, terveydelle tai vapaudelle. Huhtikuussa 2011 Rovaniemen hovioikeus katsoi Pentholmin syyllistyneen vain kolmeen törkeään pahoinpitelyyn, alentaen rangaistuksen 4 vuoden, 5 kuukauden mittaiseksi. Samalla hovioikeus katsoi, että edellytyksiä määrätä Pentholm istumaan rangaistuksen kokonaisuudessaan vankilassa ei ole.Vuonna 2009 tehdyssä mielentilatutkimuksessa Pentholm kertoi halunneensa olla nuoresta asti nainen. Hän on mielestään normaalijärkinen nainen ja seksuaaliselta suuntautumiseltaan lesbo. Hän pukeutuu mielellään naisten vaatteisiin ja haluaa näyttää naiselta, mutta se ei riitä hänelle, vaan hän ajattelee sukupuolenkorjausleikkausta ja mieltää kuuluvansa vähemmistöön, koska hän on persoonallisuudeltaan trans- ja S&M-ihminen. Pentholm kiisti sen että hän olisi aiemmassa vaarallisuusarvioinnissa kieltänyt transsukupuolisuutensa tai sukupuolenkorjaamishalunsa.Oulun käräjäoikeus tuomitsi 2. maaliskuuta 2012 Pentholmin 4 vuodeksi, 4 kuukaudeksi vankeuteen törkeästä raiskauksesta, törkeän pahoinpitelyn yrityksestä ja vapaudenriistosta. Törkeä raiskaus ja vapaudenriisto olivat tapahtuneet 21.–22. elokuuta 2009 oululaisessa hotellissa, törkeän pahoinpitelyn yritys taas aikavälillä 1.–31. toukokuuta 2009 Pentholmin asunnossa Oulun Myllyojalla. Oikeus määräsi Pentholmin suorittamaan rangaistuksensa kokonaan vankilassa. Hovioikeus vahvisti tuomion lokakuussa 2012. Pentholmin nimi on nykyisin Michael Penttilä.
Tiistaialkuillasta 13. lokakuuta 2015 Penttilä karkasi Laukaan avovankilasta vangeille järjestetyn ostosreissun yhteydessä. Hänet saatiin kiinni seuraavana päivänä alkuillasta ja hänet passitettiin Mikkelin vankilaan. Hänen oli määrä päästä ehdonalaiseen vapauteen keväällä 2016. Penttilän vankeusaikaa pidennettiin poissaolon verran, ja hänen rangaistuksensa koko loppuaika muutettiin suoritettavaksi avovankilan sijaan ehdottomana vankeusrangaistuksena suljetussa vankilassa.Penttilä vapautui jouluna 2016 vankeudesta. Huhtikuussa 2017 poliisi vaati Penttilää vangittavaksi epäiltynä törkeästä henkeen tai terveyteen kohdistuvan rikoksen valmistelusta, mutta Helsingin käräjäoikeus vapautti hänet tutkinnan ajaksi.Toukokuussa 2017 Helsingin hovioikeus kumosi käräjäoikeuden päätöksen ja määräsi Penttilän vangittavaksi epäiltynä törkeästä henkeen tai terveyteen kohdistuvan rikoksen valmistelusta. 7. heinäkuuta 2017 Helsingin käräjäoikeus hylkäsi syytteen törkeästä henkeen tai terveyteen kohdistuvan rikoksen valmistelusta ja määräsi Penttilän vapautettavaksi. Hovioikeus kuitenkin muutti toukokuussa 2018 tuomiota ja Penttilä tuomittiin 2 vuoden ja 6 kuukauden vankeuteen sekä maksamaan uhrille kärsimyskorvausta 4 000 euroa.13. huhtikuuta 2018 Penttilä kuristi Helsingin Vaasankadulla sijaitsevassa asunnossa naispuolisen 52-vuotiaan prostituoidun. Uhri löydettiin 4. toukokuuta ja Penttilä pidätettiin 6. toukokuuta 2018 Helsingissä epäiltynä murhasta. 17. toukokuuta 2018 poliisi tiedotti Penttilän myöntäneen kuulusteluissa syyllistyneensä henkirikokseen. Heinäkuussa Helsingin käräjäoikeus tuomitsi Penttilän elinkautiseen vankeuteen murhasta. Käräjäoikeus katsoi Penttilän käyttäneen surmaamisessa vakaata harkintaa. Hän käytti useaa tekovälinettä: käsiä, nahkavyötä ja sukkahousuja. Penttilä ilmoitti valittavansa tuomiosta. Penttilä määrättiin heinäkuussa 2019 mielentilatutkimukseen. Hänet tuomittiin murhasta Helsingin hovioikeudessa 28. huhtikuuta 2020 elinkautiseen vankeuteen.


== Lähteet ==


== Aiheesta muualla ==
Penttilän haastattelu MTV:n Rikospaikka-ohjelmassa YouTube