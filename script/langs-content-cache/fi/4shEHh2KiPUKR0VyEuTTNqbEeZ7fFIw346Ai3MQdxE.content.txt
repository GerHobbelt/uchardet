revision: 21192863
title: "T\u0161ernu\u0161kan piiri"
url: https://fi.wikipedia.org/wiki/T%C5%A1ernu%C5%A1kan_piiri


---

Tšernuškan piiri (ven. Черну́шинский райо́н, Tšernušinski raion) on kunnallinen itsehallintoalue Permin aluepiirissä Venäjällä. Vuonna 1931 perustetun piirin pinta-ala on 1676 neliökilometriä. Asukkaita on 52 200 henkeä (vuonna 2009).Tšernuškan piiri sijaitsee Permin aluepiirin eteläosassa. Lännessä se rajoittuu Kujedan, pohjoisessa Bardan ja Uinskojen, idässä Oktjabrskin piireihin ja etelässä Baškortostaniin. Hyötykaivannaisia ovat öljy, savi, turve ja rakennuskivi.Piiriin kuuluu Tšernuškan kaupunki ja 14 maalaiskuntaa: Ananjino, Bedrjaž, Brod, Demenevo, Jetyš, Kalinovka, Pavlovka, Rjabki, Sludka, Sulmaš, Tauš, Tjui, Trun ja Trušniki. Hallinnollinen keskus on Tšernuška. Asutuskeskuksia on yhteensä 80.Asukkaista on vuoden 2002 väestönlaskennan mukaan 77,4 % venäläisiä, 7,6 % tataareja, 6,6 % baškiireja ja 4,3 % udmurtteja. Kaupunkiväestön osuus on 69,4 %.Piirin kautta kulkee Permin ja Ufan välinen maantie sekä Kazanin ja Jekaterinburgin välinen rautatie. Talous perustuu öljyn tuotantoon. Lisäksi on elintarvike- ja rakennustarviketeollisuutta. Myös liikenteellä on huomattava merkitys.Piirissä toimii ammattikoulu, polytekninen opisto, lasten musiikki- ja taidekoulut, lasten luomistyön keskus, kulttuuri- ja vapaa-ajankeskuksia, kirjastolaitos, kotiseutumuseo ja TV-asema. Paikallislehtenä ilmestyy Majak Priuralja (”Priuraljen majakka”).Nähtävyyksiä ovat Bedrjažin ja Nikolajevskin ortodoksiset kirkot sekä Bedrjažin ja Taušin kylien rakennukset.


== Lähteet ==


== Aiheesta muualla ==
Tšernuškan piirin sivusto (Arkistoitu – Internet Archive) (venäjäksi)