revision: 20636472
title: "L\xE4nsi-Virginia"
url: https://fi.wikipedia.org/wiki/Virginia


---

Virginia, virallisesti Virginian yhteisö (engl. Commonwealth of Virginia),  on Yhdysvaltojen osavaltio ja yksi kolmestatoista ensimmäisestä osavaltiosta. Virginian pääkaupunki on Richmond.
Yhdysvaltojen perustamisen aikaan Kentucky ja Länsi-Virginia kuuluivat Virginiaan. Kentucky erosi siitä 1792 ja Länsi-Virginia Yhdysvaltojen sisällissodan jälkeen. Virginian naapuriosavaltioita ovat Länsi-Virginia, Maryland, Kentucky, Pohjois-Carolina ja Tennessee sekä Washington (DC).


== Maantiede ==
Virginia on pinta-alaltaan 110 784,67 km², josta vesipinta-alan määrä on 8 236,5 km². Virginia on siis Yhdysvaltojen valtioista pinta-alan suuruusjärjestykseltään sijalla 35. Virginian rajanaapureita ovat Maryland koillisessa, Länsi-Virginia pohjoisessa, Kentucky lännessä, Tennessee lounaassa ja Pohjois-Carolina etelässä.
Virginian korkein kohta on Mount Rogers, matalimmillaan osavaltio ulottuu merenpinnan tasoon Atlantin rannikolla.Suurimmat kaupungit ovat Virginia Beach, Norfolk, Chesapeake, Arlington ja Richmond. Näissä viidessä on yli 200 000 asukasta vuonna 2008.Vuoden lämpimin kuukausi on heinäkuu, jolloin keskimääräinen ylin lämpötila Norfolkissa on noin 32 astetta. Keskimääräinen alin on kylmimmillään tammikuussa +0,5 astetta.

		
		


== Historia ==
Ensimmäiset ihmiset saapuivat Virginiaan noin 5 000 vuotta sitten. Vuonna 1583 kuningatar Elisabet I antoi Sir Walter Raleighille luvan perustaa siirtokunta Floridasta pohjoiseen. Jaakko I:n mukaan nimetty englantilaisten ensimmäinen pysyvä asutus Amerikassa Jamestown perustettiin toukokuussa 1607. Vuonna 1699 siirtokunnan pääkaupunki siirrettiin Williamsburgiin, jonne oli perustettu College of William & Mary -korkeakoulu vuonna 1693.


=== Yhdysvaltain sisällissota ===
Yhdysvaltain sisällissodassa Virginia liittyi Amerikan konfederaatioon eli etelävaltioihin.  Länsi-Virginia ei kuitenkaan tätä hyväksynyt, joten se irtautui Virginiasta ja liittyi myöhemmin Pohjoisvaltioihin. Näin syntynyt jako kahteen virginialaiseen osavaltioon jäi pysyväksi.


== Hallinto ==

Kuten liittovaltion tasollakin, Virginian hallinto jaetaan lainsäädännölliseen, toimeenpanevaan ja oikeudelliseen haaraan. Vuonna 1619 perustettu Virginian yleiskokous on vanhin edelleen toiminnassa oleva lainsäädäntöelin Yhdysvalloissa. Alahuoneessa on 100 ja senaatissa 40 jäsentä.


== Talous ==
Virginian bruttokansantuote vuonna 2010 oli 424 miljardia dollaria. Se oli Yhdysvaltojen osavaltioista 10. sijalla. Henkeä kohti BKT oli 47 570 dollaria.Yksi kolmasosa sen työpaikoista on palvelusektorilla, erityisesti yrityksissä ja terveydenhuollossa. Kivihiili ja tupakka ovat tärkeitä vientituotteita. Pohjois-Virginiassa on CIA:n ja puolustusministeriön hallintorakennukset.


=== Liikenne ===
Virginiassa on kaikkiaan 24 lentoasemaa.Virginiassa on kymmenen satamaa. Hampton Roadsin satamassa käsitellyt rahtimäärät olivat Yhdysvalloissa seitsemänneksi suurimmat vuonna 2011.


== Väestö ==

Vuonna 2020 Virginian väkiluvuksi ilmoitettiin 8 631 393, joka on 630 369 asukasta enemmän kuin vuonna 2010. Englannista tuli osavaltion virallinen kieli vuonna 1981 ja sitä puhuu äidinkielenään 6 245 517 henkilöä (88,9 %) väestöstä, lisäksi 570 638 (7,9 %) henkilöä puhuu kieltä hyvin. Toiseksi puhutuin kieli on espanja, jota puhuu 424 381 henkilöä (5,9 %). 3,2 % väestöstä puhuu austronesialaisia kieliä, kuten vietnamia ja filipinoa.


=== Etniset ryhmät ===
Etnisistä ryhmistä suurin on afroamerikkalaiset (19,6 %), saksalaiset (11,7 %), englantilaiset (11,1 %) ja irlantilaiset (9,8 %). Viime aikoina osavaltioon on alkanut muuttaa monia latinoja Keski- ja Etelä-Amerikan valtioista, he muodostavat 6,6 % väestöstä. Latinoilla on keskimääräisesti paremmat tulot perhettä kohti Virginiassa kuin muissa osavaltioissa. Suurin osa heistä asuu Virginian pohjoisosissa.


== Kulttuuri ==
Virginian vilkkaan kulttuurielämän juuret ovat siirtomaa-ajassa, osavaltiossa toimii yli sata historiallista seuraa ja museota. Williamsburgissa kokonaisesta kaupunginosasta on restauroitu elävä museo jossa esitetään aikaa ennen Yhdysvaltojen itsenäistymistä. Tuon ajan arkkitehtuuriin voi tutustua myös presidenttien George Washingtonin ja Thomas Jeffersonin kotitaloissa.


== Urheilu ==
Virginia on asukasluvultaan suurin Yhdysvaltain osavaltio, jossa ei ole pääsarjatason ammattilaisjoukkuetta. Yksi suurimmista syistä tähän on maan pääkaupungin Washington DC:n läheisyys, jossa sijaitsee useita pääsarjatason joukkueita. Useita alempien sarjatason ammattilaisjoukkueita osavaltiosta kuitenkin löytyy, etenkin baseballin ja jalkapallon saralta. Virginia Techillä ja Virginian yliopistolla on useita menestyviä joukkueita yliopistosarjoissa.
Virginiassa on useita golfkenttiä ja moottoriurheiluratoja, suurimpina Martinsville Speedway ja Richmond International Raceway.


== Lähteet ==


== Aiheesta muualla ==

Virginian julkishallinnon sivusto
Osavaltion oikeuslaitos