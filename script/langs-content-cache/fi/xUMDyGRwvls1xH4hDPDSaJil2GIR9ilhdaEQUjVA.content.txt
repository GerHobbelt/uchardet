revision: 21625209
title: James "Shack" Harris
url: https://fi.wikipedia.org/wiki/Bill_Murray


---

William  James ”Bill” Murray (s. 21. syyskuuta 1950 Wilmette, Illinois, Yhdysvallat) on yhdysvaltalainen koomikko, näyttelijä, ohjaaja ja tuottaja.


== Nuoruus ==
Murray syntyi vuonna 1950 Chicagon esikaupungissa Wilmettessa ja varttui työväenluokkaisessa perheessä. Murray on viides yhdeksästä lapsesta suuressa katolisessa perheessä. Billin lisäksi myös kolme muuta hänen sisaruksistaan ovat näyttelijöitä, John Murray, Joel Murray ja Brian Doyle-Murray. Kaikki neljä veljestä esiintyivät yhdessä vuonna 1988 elokuvassa Haamujen kosto.Murray kävi yksityisen lukion ja rahoitti opintonsa työskentelemällä golfmailapoikana. Hän myös lauloi rockyhtyeessä ja näytteli koulunsa teatteriryhmässä.


== Ura ==
Murray kävi Regis Universityä Denverissä, mutta ei jatkanut lääketieteen opintojaan loppuun. Hän alkoi esiintyä chicagolaisessa Second City -komediaryhmässä ja siirtyi vuonna 1974 New Yorkiin, missä hänestä tuli television uuden Saturday Night Live -viihdeohjelman kirjoittaja ja esiintyjä. Murray oli SNL:ssä kolme esityskautta vuodesta 1977 alkaen.Murrayn ensimmäinen päärooli elokuvissa oli vuoden 1979 komediassa Jurtit. Sitä seurasivat menestyskomediat Latvasta laho ja Natsat sekä vuoden 1984 Haamujengi. Sitä seuranneen elokuvan jälkeen Murray piti taukoa näyttelemisestä ja opiskeli Pariisissa Sorbonnen yliopistossa filosofiaa ja historiaa. Murray jatkoi elokuvauraansa Hollywoodissa vuonna 1988 elokuvilla Haamujen kosto ja Haamujengi 2.Murray esiintyi 1990-luvulla menestyskomedioissa kuten Entäs Bob? (1991) ja Päiväni murmelina (1993). Elokuva Rushmore – akatemian älypää (1998) aloitti pitkän yhteistyön ohjaaja Wes Andersonin kanssa. Murray on jatkanut näyttelemistä 2020-luvulle saakka.
Vuonna 1990 Murray ohjasi ja tuotti elokuvan Keikka putkessa, mikä on tähän mennessä hänen ainoa ohjaustyönsä.
Murray improvisoi elokuvissaan useasti, ja hänen roolihahmonsa joutuvat usein väärinymmärretyiksi. Murray tunnetaan parhaiten koomisista rooleistaan, mutta hän on esiintynyt myös useissa vakavissa rooleissa. Murray on toiminut myös ääninäyttelijänä.Murray on palkittu roolisuorituksistaan elokuvissa Rushmore – akatemian älypää sekä Lost in Translation (2003), josta hän sai parhaan miespääosan Golden Globen ja Bafta-palkinnon sekä Oscar-ehdokkuuden. Hänet palkittiin elämäntyöstään Rooman elokuvafestivaaleilla elokuussa 2019.


== Yksityiselämä ==
Murray avioitui vuonna 1980 Margaret Kelleyn kanssa. Heillä on kaksi yhteistä lasta, Homer (s. 1982) ja Luke (s. 1985). Kelley haki eroa vuonna 1994, kun Murraylla oli ollut suhde Jennifer Butlerin kanssa, ja ero astui virallisesti voimaan vuonna 1996. Vuonna 1997 Murray meni naimisiin Jennifer Butlerin kanssa. Heillä on neljä lasta, Caleb (s. 1993), Jackson (s. 1995), Cooper (s. 1996) ja Lincoln (s. 2001). He erosivat vuonna 2008.Murray omistaa veljiensä kanssa ravintolaketjun nimeltä Murray Brothers Caddy Shack.


== Valikoitu filmografia ==


== Lähteet ==


== Aiheesta muualla ==
 Kuvia tai muita tiedostoja aiheesta Bill Murray Wikimedia CommonsissaBill Murray Internet Movie Databasessa. (englanniksi)