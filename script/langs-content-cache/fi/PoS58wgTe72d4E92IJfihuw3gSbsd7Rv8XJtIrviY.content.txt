revision: 21429224
title: 'John Wick: Chapter 2'
url: https://fi.wikipedia.org/wiki/John_Wick


---

John Wick on vuonna 2014 ensi-iltansa saanut yhdysvaltalainen neo-noir- ja toimintaelokuva, jonka ovat ohjanneet Chad Stahelski ja David Leitch. Elokuvan nimiroolissa on Keanu Reeves, joka esittää kostoretkelle lähtevää entistä palkkamurhaajaa. Muita päärooleja esittävät Michael Nyqvist, Alfie Allen, Adrianne Palicki, Bridget Moynahan, Dean Winters, Ian McShane, John Leguizamo ja Willem Dafoe. Stahelski ja Leitch ohjasivat elokuvan yhdessä, mutta vain Stahelski on mainittu lopputeksteissä.John Wick -elokuvasarjan ensimmäinen osa sai ensi-iltansa New Yorkissa 13. lokakuuta 2014, jonka jälkeen se tuli teatterilevitykseen 24. lokakuuta 2014.Jatko-osa John Wick: Chapter 2 sai ensi-iltansa 10. helmikuuta 2017. Elokuvaan on sen jälkeen tuotettu myös kaksi osaa lisää: John Wick: Chapter 3 – Parabellum ja John Wick: Chapter 4.


== Juoni ==
John Wickin vaimo Helen kuolee vaikeaan sairauteen. Hän saa lohtua Daisy-koiranpennusta, jonka hän saa vaimoltaan lahjaksi. Kovapintainen John kiintyy pentuun ja he viettävät päivänsä ajaen Johnin vanhalla Ford Mustang Mach 1 -mallisella autolla. Huoltoasemalla hän kohtaa kolme venäläistä gangsteria, joiden johtaja Josif vaatii saada ostaa hänen autonsa, mutta John ei suostu myymään sitä. Turhautuneet jengiläiset murtautuvat myöhemmin Johnin asuntoon ja lyövät hänet tajuttomaksi. Johnin herättyä hän huomaa Daisyn kuolleen ja autonsa varastetun.
Josif vie Mustangin autokorjaamolle vaihtaakseen auton valmistenumeron. Korjaamon omistaja Aurelio tunnistaa sen Johnin autoksi ja hän lyö Josifia ennen kuin heittää hänet ulos korjaamoltaan. John vierailee Aurelion luona, joka kertoo Josifin olevan venäläisen rikollisjärjestön pomon Viggo Tarasovin poika. Kuultuaan poikansa toilaluista, Viggo hakkaa ja nuhtelee poikaansa, jonka jälkeen kertoo tälle kuka John Wick on: kuuluisa salamurhaaja, lempinimeltään Baba Yaga, joka oli kerran Viggon leivissä. Aiemmin kun John halusi lopettaa työnsä ja naida Helenin, Viggo antoi hänelle ”mahdottoman tehtävän”, josta John selvisi ja auttoi näin Tarasovin rikollisjärjestön synnyssä.
Viggo yrittää puhua Johnin ympäri tämän kostoretkestä, mutta John kieltäytyy. Viggo lähettää kaksitoista palkkatappajaa Johnin asunnolle, mutta John tappaa heidät kaikki ja maksaa ruumiiden hävittämisestä sitä ammatikseen tekevälle taholle. Viggo asettaa Johnin päästä kahden miljoonan dollarin palkkion ja tarjoaa sopimusta Johnin mentorille, Marcukselle, joka hyväksyy sopimuksen. John hakee turvaa Continental-hotellista, joka palvelee yksinomaan rikollista alamaailmaa eikä sen tiloissa sallita murhaamista. Viggo tuplaa palkkion niille, jotka ovat valmiita rikkomaan sääntöjä tappaakseen Johnin Continentalissa. Hotellin omistaja Winston ilmoittaa Johnille, että Josif on henkivartioineen hänen yökerhollaan. John saapuu yökerholle ja taistelee henkivartijoita vastaan, mutta Josif ehtii paeta.
John palaa Contintentaliin hoitamaan vammojaan. Salamurhaaja ja Johnin entinen tuttu Ms. Perkins hiipii salaa Johnin huoneeseen ja yrittää tappaa hänet, mutta Marcus varoittaa Johnia, mikä antaa Johnille mahdollisuuden Perkinsin nujertamiseen. John pakottaa Perkinsin paljastamaan Viggon olinpaikan ja jättää hänet kollegansa Harryn vartioitavaksi. Perkins kuitenkin saa itsensä vapaaksi ja tappaa Harryn. John matkaa venäläislähiön kirkkoon, josta käsin Viggo pyörittää rikollisjärjestöään, ja tuhoaa Viggon rahavaraston. John nujerretaan ja otetaan vangiksi, ja Viggo pilkkaa Johnia siitä, että tämä luuli voivansa jättää vanhan elämänsä taakseen. Marcus tulee jälleen väliin, jolloin John vapauttaa itsensä ja uhkailee Viggoa, joka paljastaa Josifin olinpaikan. John saapuu turvatalolle ja tappaa Josifin ja tämän henkivartijat.
Perkins saa tietää Johnin ja Marcuksen tehneen yhteistyötä ja kertoo tästä Viggolle, joka tapattaa Marcuksen tämän kotona. Viggo soittaa Johnille ja ilmoittaa tästä hänelle, aikomuksenaan usuttaa Perkinsin Johnin kimppuun. Odotellessaan Johnia Perkins kutsutaan tapaamiseen Winstonin kanssa, joka tuomitsee Perkinsin kuolemaan tämän tapettua Harryn Continentalin mailla. Winston soittaa Johnille ja kertoo, että Viggo suunnittelee pakenevansa helikopterilla. John ryntää sataman helikopterialustalle, missä hän tappaa Viggon jäljelle jääneet kätyrit ja haastaa Viggon kaksintaisteluun satamassa. Viggo saa haavoitettua Johnia puukolla, mutta John saa otteen tappelusta ja haavoittaa Viggoa kuolettavasti. John murtautuu eläinklinikalle paikatakseen haavojaan ja pelastaa klinikalta lopetetuksi aiotun pitbullin. John kävelee koiransa kanssa kotia kohti kävelysillalla, missä John ja Helen olivat viimeistä kertaa treffeillä.


== Rooleissa ==


== Vastaanotto ==
John Wick sai hyvän vastaanoton kriitkoilta ja yleisöltä. Rotten Tomatoes -kerääjäsivustolla 85 prosenttia kriitikoista on antanut sille positiivisen arvostelun keskimääräisellä arvosanalla 6,9/10. Tulos perustuu 187 arvosteluun. Metacritic-sivustolla sen 39 arvosteluun perustuva pistemäärä on 68/100, merkiten ”yleisesti suotuisia arvosteluja”.


== Lähteet ==


== Aiheesta muualla ==
John Wick Internet Movie Databasessa. (englanniksi)
John Wick Elonetissä.
John Wick Box Office Mojossa. (englanniksi)
John Wick Rotten Tomatoesissa. (englanniksi)
John Wick Metacriticissä. (englanniksi)