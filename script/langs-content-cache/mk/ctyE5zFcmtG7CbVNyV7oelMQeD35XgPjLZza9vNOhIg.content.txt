revision: 4742552
title: Chemistry
url: https://mk.wikipedia.org/wiki/Macedonian_Journal_of_Chemistry_and_Chemical_Engineering


---

Macedonian Journal of Chemistry and Chemical Engineering е македонско научно списание од областа на хемијата и хемиското инженерство.


== Историја на уредувачката политика ==

Списанието за првпат излегува откако Хемискиот институт при Природно-математичкиот факултет и Технолошко-металуршкиот факултет се откажаа од своите соодветни списанија и обединети во Друштвото на хемичарите и технолозите на Македонија во 1974 година го објавуваат под називот Гласник на хемичарите и технолозите на Македонија. Прв главен и одговорен уредник е Бојан Шоптрајанов и списанието е моделирано според соодветните списанија со долга традиција во тогашна Југославија, пред сè на хрватското Croatica Chemica Acta и на српското Гласник хемијског друштва според критериумите на Documenta Chemica Yugoslavica. Во тоа време трудовите се објавувале покрај на македонски и на српски, француски, германски, руски и англиски јазик. Треба да се истакне дека авторите не плаќаат за објавување и не се хонорираат, рецензентите не добиваат хонорари, ниту уредниците – пракса што е задржана до денес.
Во 1989 година под раководство на главниот и одговорен уредник Светомир Хаџи-Јорданов за да се подобри квалитетот се менува уредувачката политика и трудови се објавуваат само на англиски и тоа прегледни трудови, оригинални научни трудови, куси соопштенија, стручни трудови и трудови од образование. На македонски се објавуваат само насловите и извадоците од трудовите како и вести и некои специјални прилози. Исто така, се воведува практиката трудовите се рецензираат од двајца рецензенти, од кои барем еден надвор од Македонија. Што е исто важно веќе не се објавуваат проширени апстракти од конгресите на Сојузот на хемичарите и технолозите на Македонија.
Во 2006 година под раководство на главниот и одговорен уредник Елеонора Винкелхаузен се менува називот во Macedonian Journal of Chemistry and Chemical Engineering (MJCCE), се поставува мрежно место и списанието станува од отворен пристап. Влегува во Directory of Open Access Journals и се пристапува кон исполнување на условите за фактор за влијание, покрај веќе усвоените принципи и редовно излегување и избор на меѓународен уредувачки одбор.
Во 2010 година списанието влегува во базата Science Citation Index Expanded и го добива нивниот реномиран фактор на влијание. Под раководство на главниот и одговорен уредник Зоран Здравковски се пристапува кон осовременување односно воведување на електронско менаџирање на уредувачкиот процес. Во 2012 година списанието е поставено на Open Journal Systems платформата која е од отворен пристап и овозможува целосно електронско следење на уредувачкиот процес, објавувањето на трудовите на веб, притоа внесување на мета податоци неопходни за индексирање на трудовите, дигитално архивирање итн. Исто така, за да се подобри квалитетот трудовите се праќаат во Англија на англиска професионална лектура од областа на хемијата и хемиската технологија. Во 2016 година секој труд добива и свој т.н. дигитален идентификатор, DOI – digital object identifier, со што списанието ги исполнува сите најновите барања на современо електронско научно списание.


== Фактор на влијание ==
2016 – пет годишен (2011-2015) - 0,676
2016 (2014-2015) - 0,400
2015 - пет годишен (2010-2014) - 0,650
2015 (2013-2014) - 0,533
2014 - пет годишен (2009-2013) - 0,622
2014 (2012-2013) - 0,310
2013 (2011-2012) - 0,821
2012 (2010-2011) - 1,079
2011 (2009-2010) - 0,459
2010 (2008-2009) - 0,200


== Главни и одговорни уредници ==
Бојан Шоптрајанов (1974)
Миодраг Брајовиќ (1984)
Светомир Хаџи-Јорданов (1989)
Глигор Јовановски (1993)
Маја Цветковска (1997)
Трајче Стафилов (2001)
Елеонора Винкелхаузен (2005)
Зоран Здравковски (2009)


== Индексирање ==
Списанието се индексира во поголем број реномирани бази како што се: Chemical Abstracts, Science Citation Index Expanded (SciSearch®), Chemistry Citation Index®, Journal Citation Reports/Science Edition, Directory of Open Access Journals (DOAJ), Scopus, EBSCO и други.


== Специјални броеви ==
Досега се излезени посебни боеви посветени на видни научници од областа на хемијата и хемиската технологија од Македонија по повод нивни јубилеи:

1997 – Бојан Шоптрајанов (60 години)
1999 – Александар Гризо (80 години)
2000 – Димче Тошев (80 години)
2002 – Иван Петров (80 години)
2011 – Светомир Хаџи-Јорданов (70 години)
2015 – Глигор Јовановски (70 години)


== Надворешни врски ==
Официјално мрежно место