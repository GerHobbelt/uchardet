revision: 4721217
title: "\u0424\u0430\u043A\u0443\u043B\u0442\u0435\u0442 \u0437\u0430 \u0444\u0438\
  \u0437\u0438\u0447\u043A\u0430 \u043A\u0443\u043B\u0442\u0443\u0440\u0430 - \u0421\
  \u043A\u043E\u043F\u0458\u0435"
url: https://mk.wikipedia.org/wiki/%D0%95%D0%BA%D0%BE%D0%BD%D0%BE%D0%BC%D1%81%D0%BA%D0%B8_%D1%84%D0%B0%D0%BA%D1%83%D0%BB%D1%82%D0%B5%D1%82_-_%D0%A1%D0%BA%D0%BE%D0%BF%D1%98%D0%B5


---

Економски факултет - Скопје или само Економски факултет — факултет во рамките на Универзитетот „Св. Кирил и Методиј“ во Скопје, Македонија, и една од првите високообразовни институции во Македонија. Бил основан на 14 ноември 1950 година, како петти факултет во рамките на Скопскиот универзитет.


== Историја ==
Економскиот факултет во Скопје е најстариот факултет од областа на економијата во Македонија. Тој бил основан на 14 ноември 1950 година со Одлука на Владата на Македонија. Економскиот факултет е основан како петти факултет во рамките на Универзитетот „Св. Кирил и Методиј“ во Скопје, додека во поранешна Југославија бил меѓу првите три економски факултети. Во 1951 година, Факултетот бил преименуван во Правно-економски факултет со два отсека – Правен и Економски, а од 1956 година Економскиот факултет повторно работел како самостојна институција.


== Студиски програми ==
Економскиот факултет - Скопје нуди студиски програми за додипломски, постдипломски и докторски студии, односно прв, втор и трет циклус на студии. Програмите за работа се менувани неколкупати при постоењето на факултетот, а изменувани се и самите насоки.
На првиот циклус на студии се нудат студии на седум различни департмани:

маркетинг
финансиски менаџмент
сметководство и ревизија
надворешна трговија
менаџмент
економија
е-бизнисНа вториот циклус на студии се нудат студии на повеќе различни насоки. Воедно на вториот циклус студии постојат едногодишни и двегодишни студии.
Едногодишни студии се следниве насоки:

сметководство и ревизија
МБА - менаџмент
монетарна економија, финансии и банкарство
економски развој и меѓународни финансии
маркетинг
европски студии
управување со јавниот сектор
статистички методи за бизнис и економија
е-бизнис менаџмент
менаџмент во осигурувањето
стратегиски менаџмент на човечки ресурсиДвегодишни студии се следниве насоки:

маркетинг
монетарна економија, финансии и банкарство
сметководство и ревизија
е-бизнис менаџмент
статистички методи за бизнис и економија
стратегиски менаџмент на човечки ресурси


== Одбележување ==
По повод 50-годишнината од постоењето на факултетот, Народната банка на Македонија издала пригодни ковани пари, односно 2 златни денари. Одлуката за ова ја донела Владата на Македонија на 9 мај 2000 година.Народната банка издала 2 златни денари во 1.000 примероци со тежина од 7 грами. На аверс страната се наоѓало петоаголно лого на Економскиот факултет 1950-2000, додека на реверс страната се наоѓала гравура на зградата на Основното училиште „Гоце Делчев“, каде во 1950 година биле одржани првите часови. Парите биле изработени од ковницата „Голдмак“ од Радовиш, а нивен автор била Билјана Унковска.

		


== Наводи ==


== Надворешни врски ==
Официјална страница (македонски) (англиски)