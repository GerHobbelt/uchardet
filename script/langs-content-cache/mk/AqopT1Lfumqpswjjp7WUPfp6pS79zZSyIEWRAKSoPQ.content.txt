revision: 4776453
title: "\u0421\u043A\u043E\u043F\u0441\u043A\u0430 \u0411\u043B\u0430\u0442\u0438\u0458\
  \u0430"
url: https://mk.wikipedia.org/wiki/%D0%A1%D0%BA%D0%BE%D0%BF%D1%81%D0%BA%D0%B0_%D0%91%D0%BB%D0%B0%D1%82%D0%B8%D1%98%D0%B0


---

Скопска Блатија (или само Блатија) — област во источниот дел на Скопското Поле од левата страна на реката Вардар во околината на Катлановското Блато по што се претпоставува дека оттаму го добила и името. Ја опфаќа територијата на Општина Петровец и дел од територијата на Општина Зелениково. На запад областа се граничи со градот Скопје, на југ со областа Торбешија, на исток и југоисток со Таорската Клисура и Велешко, а на север со Општина Илинден.


== Потекло на името и села во Скопска Блатија ==
Името на областа Блатија потекнува од нејзината близина до Катлановското Блато, а и од самото мочурливо и блатесто земјиште во близината на реката Вардар поради честите негови излевања од коритото.
Во составот на областа Скопска Блатија влегуваат следниве села: Петровец, ’Ржаничино, Долно Коњари, Средно Коњари, Горно Коњари, Сушица (Скопско), Дивље, Летевци, Катланово, Бадар, Брезица, Кожле, Блаце, Огњанци, Градманци, Ќојлија (под Општина Петровец), Таор, Ново Село и Пакошево (под Општина Зелениково). Во крајниот северозападен дел влегувало и денес непостоечкото село Наово, кое се наоѓало помеѓу Петровец и р. Вардар.


== Население ==

Во областа Скопска Блатија денес живеат 12.332 жители од кои 6.768 (54,88%) се Македонци, 3.093 (25,08%) се Албанци, 1.633 (13,24%) се Бошњаци итн. Во минатото етничкиот состав на областа бил составен исклучиво од Македонци и Турци, кои масовно се отселиле од областа во педесеттите и шеесеттите години на XX век, а на нивно место се доселиле Албанците и Бошњаците.


== Стопанство ==
Со векови главна стопанска гранка на областа Скопска Блатија било полјоделството (одгледувањето на пченица) и сточарството (одгледувањето на крави). Со мелиоративните зафати за пресушување на Катлановското Блато во шеесеттите години на XX век значително се зголемени обработливите површини и тоа со голема плодност на земјата. Денес најмногу се одгледува пченицата, а од полјоделските култури се застапени и раноградинарските производи, но во помала мера. Во ридестиот предел во околината на Катланово е застапено и лозарството. На територијата на Скопска Блатија работат повеќе млекарници поради тоа што во овој крај масовно се одгледуваат крави. Скопска Блатија е аткивна и по својот бањски туризам поради Катлановската Бања. Поради својата близина до градот Скопје и со изградбата на автопатот кон Велес и Солун економијата во областа е во значителен подем.


== Етнологија ==
Скопска Блатија е етнолошки многу богата област, со големо културно наследство. Денес областа Скопска Блатија најповеќе фигурира во етнологијата. Скопска Блатија е позната по своите народни носии особено по женската носија која се одликува со разнобојна и разиграна орнаментика и на која е застапен срмениот вез (за кои постои книга) и по своите народни ора, игри, песни, приказни, преданија и легенди.


== Личности ==
Личности од Скопска Блатија:

Цветан Стојановски (1926-1945) — македонски партизан, борец за слобода на Македонија и учесник во НОВ.


== Поврзано ==
Драчевка
Северни ора
Блатска гајда
Носии од Скопска Котлина


== Надворешни врски ==
Скопска Блатија - Носија — Маат (македонски)
Носии и везови од Скопска Блатија — Macedonian Documents (македонски)