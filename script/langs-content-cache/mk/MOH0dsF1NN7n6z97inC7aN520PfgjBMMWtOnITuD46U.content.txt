revision: 4834167
title: "\u0414\u0440\u0436\u0430\u0432\u0435\u043D \u0437\u0430\u0432\u043E\u0434\
  \ \u0437\u0430 \u0441\u0442\u0430\u0442\u0438\u0441\u0442\u0438\u043A\u0430 \u043D\
  \u0430 \u0420\u0435\u043F\u0443\u0431\u043B\u0438\u043A\u0430 \u041C\u0430\u043A\
  \u0435\u0434\u043E\u043D\u0438\u0458\u0430"
url: https://mk.wikipedia.org/wiki/%D0%94%D1%80%D0%B6%D0%B0%D0%B2%D0%B5%D0%BD_%D0%B7%D0%B0%D0%B2%D0%BE%D0%B4_%D0%B7%D0%B0_%D1%81%D1%82%D0%B0%D1%82%D0%B8%D1%81%D1%82%D0%B8%D0%BA%D0%B0


---

Државниот завод за статистика е самостојно владино тело, кое има основна задача да продуктира висококвалитетни и веродостојни статистички информации за Македонија. Основни производи на заводот се статистичките публикации во печатен облик, електронската дисеминација (електронските производи) и статистичките услуги. 
Основан е на 1 јуни 1945 и има седиште во Скопје.


== Историја ==
Државниот завод за статистка е формиран на 1 јуни 1945 година како Македонски федерален статистички уред. За прв директор тогаш е именуван правникот Атанас Трпковски. Тогаш заводот функционирал само со две одделенија и тоа одделение за статистика на општествените дејности и одделение за статистика на стопанските дејности. Современиот завод функционира со 7 сектори и многу одделенија и пододделенија.


== Задачи на заводот ==
Државниот завод за статистика е самостојна стручна организација чија  надлежност и делокруг на работа се уредени со Законот за организација и работа на органите на државната управа  и Законот за државната статистика.
Во согласност со Законот за државната статистика, Државниот завод за статистика,  врз научни основи, на државните органи, локалната самоуправа, деловните субјекти, јавните претпријатија, јавните служби и на други корисници им обезбедува информации за состојбите и движењата на националната економија, човечките ресурси, демографијата, заштитата на животната средина и во други области.
Државниот завод за статистика е одговорен за продуцирање на официјалната статистика во Македонија, а воедно е и координатор на статистичкиот систем во Македонија. Оваа улога Државниот завод за статистика ја реализира во соработка со други субјекти - овластени носители кои, исто така, се одговорни за продуцирање на официјална статистика во рамките на своите утврдени надлежности.
Државниот завод за статистика е носител на меѓународната статистичка соработка. Во таа насока, значајни се напорите на Заводот за хармонизација на статистичкиот систем на земјата со статистичките системи на земјите од Европската унија, а во функција на задоволување на  домашните и странските корисници со споредливи статистички податоци.


== Наводи ==


== Надворешни врски ==
Државен завод за статистика на Македонија