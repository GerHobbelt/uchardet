revision: 4851953
title: "\u041A\u043E\u045A\u0438\u0447\u043A\u0438 \u0441\u043F\u043E\u0440\u0442\
  \ \u043D\u0430 \u041B\u0435\u0442\u043D\u0438\u0442\u0435 \u043E\u043B\u0438\u043C\
  \u043F\u0438\u0441\u043A\u0438 \u0438\u0433\u0440\u0438 2016"
url: https://mk.wikipedia.org/wiki/%D0%9A%D0%BE%D1%9A%D0%B8%D1%87%D0%BA%D0%B8_%D1%81%D0%BF%D0%BE%D1%80%D1%82_%D0%BD%D0%B0_%D0%9B%D0%B5%D1%82%D0%BD%D0%B8%D1%82%D0%B5_%D0%BE%D0%BB%D0%B8%D0%BC%D0%BF%D0%B8%D1%81%D0%BA%D0%B8_%D0%B8%D0%B3%D1%80%D0%B8_2016


---

Натпреварите во коњички спорт на Летните олимписки игри 2016 во Рио де Жанеиро ќе се одржат од 7 до 19 август во Националниот коњички центар во подрачјето Деодоро. Застапени се три дисциплини, секоја во поединечна и екипна конкуренција.


== Дисциплини ==

Натпреварувањето се одвива во три дисциплини:

Поединечно дресурно јавање
Екипно дресурно јавање
Поединечно прескокнување
Екипно прескокнување
Поединечен тробој
Екипен тробој


== Квалификации ==

Секоја дисциплина има свои квалификациски правила, но начелно се водат по котирањето според Меѓународниот сојуз за коњички спортови (FEI).


=== Дресурно јавање ===
За екипната конкуренција се отворени десет места по квота. Екипните места се доделени на Светските коњички игри 2014. Воедно, шест други се доделени на регионалните првенства (Европа: 3, Америка: 1, Африка/Азија: 2). Покрај ова, доколку една земја квалификува 3 или 4 учесници во поединечна конкуренција, истата се квалификува и како екипа на олимпијадата.Во поединечна конкуренција, доделени се 60 места, на следниов начин: 40 од горенаведените екипи, по двајца најуспешни јавачи од седумте географски региони и шестмината најдобри јавачи според котирањето на FEI кои не се квалификувале поинаку.


=== Прескокнување ===
Секоја земја може да испрати до четири јавачи ако се квалификува во екипна конкуренција. Слично како кај дресурното јавање, екипите од по четири јавачи се квалификуваат или од Светските коњички игри (WEG), или преку регионалните првенства. Од првиот случај, со ова се добиваат пет места, а преку регионите се добиваат девет (Америка: две, Европа: четири, Азија: две, Африка и Блискиот Исток: едно), како и домаќинот (Бразил). Во поединечна конкуренција, се примаат вкупно 75 учесници, по следниов клуч: 60 од гореспоменатите екипи, а останатите регионално или преку котирање.


=== Тробој ===
Секоја земја може да испрати до четири јавачи ако се квалификува во екипна конкуренција. Слично како кај дресурното јавање, екипите од по четири јавачи се квалификуваат или од Светските коњички игри (WEG), преку регионалните првенства, или пак по мешан клуч. Светското првенство дава шест места, а преку регионалните се добиваат седум (Америка: едно, Европа: две, Азија, Африка и Океанија: едно), како и домаќинот (Бразил). Во поединечна конкуренција се примаат вкупно 65 места, по следниов клуч: 44 од гореспоменатите екипи, 7 регионално и 14 преку светското котирање.


== Учество ==


=== Земји-учеснички ===
На игрите се квалификувале 43 земји. Од нив, за првпат учествуваат Кинески Тајпеј, Доминиканската Република, Палестина, Катар и Зимбабве.


=== Учесници ===


== Формат на натпреварувањето ==


=== Прескокнување ===
Во првиот круг се јава на пет наврати, со што се одредуваат поединечните медалисти. Јавачите што ќе го заземат од 1-вото до 60-тото место преоѓаат во вториот круг. Најдобрите 45 јавачи од вториот круг 2, преоѓаат во третиот. Најдобрите 35 одат во четвртиот, но само со највеќе три јавачи по екипа (ако една земја има четири јавачи меѓу најдобрите 35, еден од нив нема да може да се натпреварува за поединечен медал).
Во четвртиот круг (поединечен финален круг А), салдото се брише и сите јавачи почнуваат со нула неуспешни скокови. Најдобрите 20 јавачи во четврдиот круг продолжуваат во петтиот поединечен финален круг Б), и јаваат друга обиколка. Неуспешните скокови од поединечните финални кругови А и Б се собираат за да се определат поединечните медалисти.
Во екипна конкуренција, медалите се одредуваат со јавање на тури. Тоа се одвива напоредно на поединечните натпревари (ја прават истата обиколка), па така екипните јавачи воедно се натпреваруваат и за поединечни медали. Првиот круг во екипна конкуренција е вториот круг за поединечни медали. Најдобрите осум екипи од првиот круг преоѓаат во вториот (што е истата обиколка како третиот круг во поединечна конкуренција). Бодовите на овие осум земји насобрани во првиот и вториот екипен круг се собираат, па според тоа се доделуваат медалите.


=== Дресурно јавање ===
Екипите се сочинети од највеќе четири јавачи, кои воедно се натпреваруваат и за четири поединечни медали. Покрај ова, земјите кои не можат да состават цела екипа можат да испратат јавачи во поединечна конкуренција.
Сите јавачи се натпреваруваат за Големата награда, што служи како прв круг и за поединечната и за групата конкуренција. Најдобрите шест екипи понатаму се натпреваруваат за Посебната голема награда, за која се бара малку повеќе вештина. Бодовите насобрани во натпреварите за Големата и Посебната голема награда ги одредуваат екипните медали, при што екипата со најмногу бодови освојува злато.
Јавачите што се натпреваруваат за Големата награда (прв квалификациски круг во поединечна конкуренција) може да прејдат на Посебната голема награда (втор квалификациски круг во поединечна конкуренција) ако нивната екипа е меѓу најдобрите шест (вкупно 24 јавачи). Покрај тоа, најдобрите 8 јавачи што нема да се квалификуваат во екипа исто така можат да прејдат на Посебната во поединечна конкуренција. Најдобрите 18 од нив потоа преожаат во третиот поединечен круг, кој е во слободен стил. Тука секој јавач смислува свој испит со музика и има неколку задолжителни движења. Испитите се смислуваат земајќи ги предвид силните страни на коњот и му задаваат движења кои се потешки од досегашните (како пируета во пјаф) за да добијат повеќе бодови. Поединечните медали се доделуваат согласно бодовите освоени во слободен стил.


=== Тробој ===
Натпреварите во екипна и поединечна конкуренција се одвиваат истовремено. Јавачите полагаат дресурен испит, прават круг крос и круг прескокнувања. Екипните медали се доделуваат со собирање на најдобрите три резултати од екипата на земјата, која може да има највеќе пет јавачи. Екипата со најмалку казнени бодови го освојува златниот медал. Оние со најдобрите 25 поединечни резултати по првата рунда прескокнување одат на втор круг прескокнувања како финале за медали, со највеќе 3 јавачи во поединечна обиколка по екипа. Така, оние што се натпреваруваат за поединечни медали прават еден дресурен испит, еден круг крос и два круга прескокнување.


== Освоени медали ==


=== Медалисти ===


== Наводи ==