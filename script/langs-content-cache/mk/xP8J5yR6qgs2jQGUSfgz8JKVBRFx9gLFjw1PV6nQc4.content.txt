revision: 4820544
title: "\u041B\u0443\u043A\u0430\u0441 \u041F\u043E\u0434\u043E\u043B\u0441\u043A\u0438"
url: https://mk.wikipedia.org/wiki/%D0%9B%D1%83%D0%BA%D0%B0%D1%81_%D0%9F%D0%BE%D0%B4%D0%BE%D0%BB%D1%81%D0%BA%D0%B8


---

Лукас Подолски (роден на 4 јуни 1985 година во Гливице, Полска) — германски фудбалер со полско потекло кој во моментов настапува за јапонскиот клуб Висел Кобе како напаѓач. Тој е син на поранешниот полски фудбалер Владемар Подолски. Иако Лукас е роден во Полска, тој настапува за репрезентацијата на Германија, каде неговото семејство се преселило кога тој имал само 2 години. Израснал во градот Бергхајм.
Своето деби во репрезентацијата на Германија го имал на 6 јуни 2004, на возраст од 19 години, против Унгарија во пријателски натпревар одигран во Кајзерслаутерн.


== Кариера ==


=== Келн ===
Подолски ја започнал својата професионална кариера во тимот на Келн, за кого дебитирал во натпревар од Бундеслигата на 22 ноември 2003, на возраст од 18 години, во поразот на домашен терен од Хамбургер со 1-0. Следната сезона постигнал 24 голови и бил најдобар стрелец во Бундеслига 2, со кој му помогнал на Келн да се врати во Бундеслигата. Сезоната 2005-06 ја завршил со 12 постигнати голови и го привлекол вниманието на голем број клубови како Ливерпул, Бајерн Минхен, Хамбургер, Вердер и Реал Мадрид.


=== Бајерн Минхен ===
Во летото 2006 година Подолски го комплетирал својот трансфер во Бајерн за сума која се претпоставувало дека изнесува 10 милиони €. Своето деби за Бајерн го направил на 11 август 2006 против Борусија Дортмунд, влегувајќи како замена во 88-та минута. Тој бил дел од клубот во периодот од 2006 до 2009 година и одиграл преку 100 натпревари во сите натпреварувања во кој постигнал 26 голови. Доаѓањето на италијанскиот напаѓач Лука Тони го истиснува Подолски од почетната постава на Бајерн и одлучил да се врати назад во Келн во летото 2009 година.


=== Враќање во Келн ===
Подолски ги послушал советите на селекторот на Германија Јоаким Лев и се вратил во Келн како би ги задржал шансите за настап во репрезентацијата. Тој бил главна фигура во тимот во следните три сезони во кој Келн се натпреварувал во Бундеслигата. Сепак, и покрај 18 голови на Подолски во сезоната 2011-12 Келн испаѓа од лигата.


=== Арсенал ===
На 30 април 2012 Подолски потпишал за англискиот премиерлигаш Арсенал за сума од 14 милиони €.


== Надворешни врски ==
Официјално мрежно место


== Наводи ==