revision: 4926333
title: "\u0422\u0430\u0458\u0440\u043E\u043D \u041C\u0438\u043D\u0433\u0441"
url: https://mk.wikipedia.org/wiki/%D0%A2%D0%B0%D1%98%D1%80%D0%BE%D0%BD_%D0%9C%D0%B8%D0%BD%D0%B3%D1%81


---

Тајрон Мингс (роден на 13 март 1993 година, во Бат) е англиски фудбалер, играч од одбраната на Астон Вила и на англиската репрезентација.


== Животопис ==
Тајрон е син на Ејди Мингс, поранешен напаѓач на нисколигашите Бат Сити и Глучестер Сити, кој во моментов работи како скаут во Челси.Тој има своја фудбалска академија во Бирмингем, Англија, наречена The Tyrone Mings Academy.


== Технички карактеристики ==
Централен дефанзивец, кој често во кариерата бил користен и како бек. Мингс е природен левак, физички силен, а меѓу најголемите квалитети во играта му се навремените затворања на противнички играчи и играта во воздухот.


== Клупска кариера ==


=== Почетоци ===
Својата фудбалска кариера Мингс ја започнал во 2001 година, кога на осумгодишна возраст му се приклучил на Саутхемптон. Сепак, во 2009 година тој бил ослободен од клубот и потоа се приклучил на академијата на Бристол Роверс. По завршувањето на средното училиште тој потпишал договор со нисколигашот Јејт Таун, а во летото 2012 размислувал да се откаже од фудбалот пред на крајот да потпише за Чипенам Таун, со кој настапувал во Јужната фудбалска лига. Додека играл фудбал во ниските дивизии тој паралелно работел како барман и хипотекарен советник.


=== Ипсвич Таун ===
Во 2013 година, по краток период на проба Мингс потпишал за Ипсвич Таун, за сума од 10.000 фунти и договор според кој Ипсвич требало да одигра предсезонски пријателски натпревар против Чипенам. Трансферот на младиот одбранбен играч му донел голем скок во играчката кариера префрлајќи се од седмото ниво на англискиот фудбал во второто, познато под името Чемпионшип. На 4 мај 2013, Мингс го направил своето деби за Ипсвич против Барнли во последното коло од сезоната 2012-2013. Следната сезона, тој бил вклучен многу повеќе играјќи на две позиции како централен дефанзивец и лев бек и забележал вкупно 18 натпревари за екипата од Портман Роуд, вклучувајќи 16 во Чемпионшип и 2 во ФА Купот.
Своето место во почетната постава на Ипсвич, Мингс го дочекал во сезоната 2014-2015, под водството на менаџерот Мик Мекарти. Така, тој се утврдил како прва опција на позицијата лев бек, откако во текот на летото 2014 клубот го напуштил Арон Кресвел, кој играл на таа позиција во претходната сезона. На 24 февруари 2015, тој го постигнал својот прв гол за Ипсвич Таун во победата со 4-2 на домашен терен над Бирмингем Сити. По одличната сезона во која одиграл 42 натпревари во лигата (вклучувајќи ги и двата во плејофот за промоција во кој Ипсвич загубил од Норич Сити) и 2 во ФА Купот, Мингс го привлекол вниманието на неколку клубови од Премиер лигата.


=== АФК Борнмут ===

На 26 јуни 2015, Мингс потпишал четиригодишен договор со новопромовираниот клуб во Премиер лигата, Борнмут, во трансфер вреден околу 11 милиони евра. 
Своето деби во Премиер лигата за Борнмут го направил на 29 август 2015 во ремито 1–1 против Лестер Сити. Сепак, тој се здобил со повреда на коленото само шест минути подоцна откако влегол во игра како замена на полувремето. На 3 септември 2015 година, било потврдено дека повредата на Мингс била тешка и дека тој ќе отсуствува од терените најмалку од 9 до 12 месеци.По речиси година и половина пауза, тој го направил своето враќање на терен во поразот со 3-0 од Милвол во третото коло од ФА Купот на 7 јануари 2017 година. На 8 март 2017 година, Мингс бил суспендиран од ФА на пет натпревари поради тоа што наводно намерно го згазил врз глава Златан Ибрахимовиќ во натпреварот против Манчестер Јунајтед претходниот викенд.Откако во сезоната 2017-2018, одиграл само 5 натпревари поради нови проблеми со повреди, во средината на сезоната 2018-2019 Мингс бил позајмен на Астон Вила. Својот последен натпревар за Борнмут го одиграл на 30 декември 2018, влегувајќи како замена во последните осум минути од поразот со 4-1 од Манчестер Јунајтед на Олд Трафорд. Иако поминал три и пол сезони во Борнмут, поради многуте повреди тој одиграл вкупно само 23 натпревари за црешите.


=== Астон Вила ===
На 31 јануари 2019 година, Мингс и се приклучил на Астон Вила на заем до крајот на сезоната 2018-2019. Дебитирал за Вила на 2 февруари против Рединг; во натпреварот Мингс бил предмет на контроверзии по инцидентот во кој тој му стапнал со копачката во лицето на напаѓачот на Рединг Нелсон Оливеира, по што Оливеира бил принуден да го напушти теренот со расекотини по лицето и носот. Мингс подоцна се извинил, инсистирајќи дека тоа не било намерно, а откако и судијата Џеф Елтрингам потврдил дека инцидентот бил случаен, против Мингс не биле преземени ретроспективни активности.Мингс го постигнал својот прв гол за Астон Вила во својот втор натпревар за клубот, на домашен терен против Шефилд Јунајтед на 8 февруари 2019; во моментот пред тој да се впише во списокот на стрелците Вила губела со 0-3, а на крајот успеале да го изедначат резулатот и натпреварот завршил нерешено 3-3. Мингс направил серија импресивни настапи во Чемпионшип и набргу станал фаворит на навивачите и покрај неговото скорешно пристигање во клубот. Со враќањето во клубот на дотогаш повредениот Џек Грилиш, Астон Вила влегла во серија од 10 победи по ред, а во петтиот од тие десет натпревар победничкиот гол за Виланите го постигнал Мингс во успехот со 2-1 над Блекбурн Роверс. На 27 мај 2019 година, Мингс играл во финалето на плејофот на Чемпионшип, помагајќи и на Вила да го совлада Дерби Каунти со 2-1 на Вембли и да освои промоција во Премиер лигата, иако во завршницата од натпреварот бил заменет поради повреда.На 8 јули 2019 година, Мингс потпишал траен договор со Астон Вила, откако клубот од Бирмингем го откупил играчот од Борнмут за 25 милиони евра. Во повратничката кампања на Вила во Премиер лигата, Мингс бил стандарден првотимец во тимот играјќи 33 натпревари (сите како стартер) на кој постигнал и 2 гола. Својот прв гол во Премиер лигата во кариерата го постигнал на 1 декември 2019, во ремито 2-2 против Манчестер Јунајтед, а на 21 јануари 2020 со својот втор гол за сезоната постигнат во петтата минута од судиското продолжение му донел победа на својот тим од 2-1 над Вотфорд.
На 21 септември 2020, Мингс потпишал нов четиригодишен договор со Астон Вила. Седум дена подоцна тој го постигнал својот прв гол за сезоната 2020-2021, во гостинската победа со 3-0 над Фулам во Премиер лигата.


== Репрезентативна кариера ==
Првиот повик во англиската репрезентација, Мингс го добил во август 2019 година, кога бил повикан во составот за квалификациските натпревари за Европското првенство 2020 против Бугарија и Косово. Своето деби го направил во победата со 0-6 против Бугарија во Софија, играјќи го целиот натпревар.


=== Хронологија на репрезентативните настапи ===


== Статистика ==


=== Клупска статистика ===
Статистиката е ажурирана на 24 септември 2020.


== Наводи ==


== Надворешни врски ==

Тајрон Мингс на soccerway
Тајрон Мингс на transfermarkt
Тајрон Мингс на espn
Тајрон Мингс на whoscored