revision: 4967199
title: Picket
url: https://mk.wikipedia.org/wiki/%D0%9A%D0%B0%D0%BB%D1%87%D1%80_%D0%B4%D0%B5%D0%B2%D0%B5%D0%BB%D0%BE%D0%BF%D0%BC%D0%B5%D0%BD%D1%82_(%D0%B1%D0%B5%D0%BD%D0%B4)


---

Калчр Девелопмент (Culture Development) - Македонски емо рок бенд формиран во 2011 година во Скопје.


== Историја ==


=== 2011 година - Нова гитара и официјален почеток ===
Бендот Калчр Девелопмент (Culture Development) за официјален почеток на својата работа го земал датумот 03.12.2011, денот кога на една од пробите на бендот, Александар се појавил со новата гитара, која патем ја чекале еден месец, а поради што членовите биле спречени да одржуваат вистински проби. Од тој момент, Алек Костенаров (бас-гитара и вокал), Александар Макаловски (гитара и вокал) и Стефан Дојчиновски (тапани и вокал), поинтензивно почнале да вежбаат и да подготвуваат музички материјал. 


=== Пред официјалното формирање (2009-2011) ===
Претходно, иако релативно млади, Алек и Александар, во периодот 2009 – 2011 година, заедно со Наум Јамовски на тапани и Мики Јаневски на гитара биле дел од хард-кор бендот Heart Stroke. Со него отсвириле дваесетина концерти низ Македонија и успеале да снимат едно демо од шест песни, кое никогаш не го објавиле официјално. 
Паралелно со овој состав, настапиле и во инструменталниот панкрок проект Thames Meet The Bridge, заедно со Дени Крстев (Фонија) и Бранко Аврамовски (екс Sludge). Кратко по заминувањето од овој проект, Дени и Бранко го снимиле првото демо, кое не е објавено до денес. Стефан, пак, во овој период бил зад тапаните на анархо-панк бендот Picket. 


=== 2012 година ===
Во март 2012 година, Калчр Девелопмент во импровизирани услови го снимиле своето прво демо со четири песни и започнале со интензивни концертни настапи. Најчесто свиреле во Македонија, пред сè како загревања на гостувањата на англиските состави „Beatrap“ и „Witchkult“ и на полскиот состав „Keira Is You“, а во јули истата година за првпат настапиле и во соседна Србија, во Кралево, заедно со ХаХаХа. Веќе во август, чувствувајќи се доволно сигурни во себе, членовите на групата влегле во домашното студио на Дени Крстев (Фонија), па во продукција на Ненад Трифуновски-Трипе (екс Bernays Propaganda, екс ХаХаХа), го снимиле својот прв албум. Десетте емо-кор теми под заедничко име The 3 Of Us, тој месец ги објавил колективот „Направи Заедно“. 


=== 2013 година ===
По објавата на албумот, на почетокот од 2013 година, следувала и дванесетдневна балканска турнеја, низ Словенија и низ Србија, заедно со бендот Фонија. Новиот материјал групата го снимила во старата постава и на старото место, во периодот јуни – август 2013 година. Овојпат сработиле петнаесет пост-хард-кор теми, сите отпеани на англиски јазик, кои под наслов You, Me And Nobody Else повторно ги објавиле „Направи Заедно“. 


=== 2014 година ===
Квалитетните настапи што претходно ги имале, особено во Словенија, му донеле на бендот и понуда за издавање нов материјал, па во јануари 2014 година, повторно со истата екипа соработници, групата снимила уште три нови песни, а една од нив, Губејќи ја, за првпат била испеана на македонски јазик. Токму оваа песна, заедно со The colour of your skin од последниот албум, биле дел од дигиталната интернационална компилација Together We’Re Stronger како поддршка на луѓето во поплавените подрачја во екс Југославија, објавена во јануари 2014 година. 
Новоснимениот материјал, заедно со уште три песни на Фонија, во март 2014 година бил објавен како сплит 12”EP Магла. Го издале словенечката „Giljotina“ и македонската издавачка куќа „Направи Заедно“, а дизајнот на изданието го изработила Кристина Горовска-Тина (Bernays Propaganda). Со оглед на малиот тираж, 140 винили (од кои неколку примероци биле и во колор-варијанта) и 100 цедеа, изданието било целосно распродадено уште на заедничката промотивна европска турнеја, која во текот на март 2014 година траела дваесет и пет дена. Концертната година групата ја завршила со извонреден настап на фестивалот „Слободна Зона“, на 30 август во Виница. 


=== 2015 година ===
На почетокот од 2015 година, Алек Костенаров го напуштил бендот и се посветил на кантавторска кариера. Негова замена бил Никола Исаиловски-Фет Цацко од бендот Новиот Почеток. Со него, во периодот мај – септември во студиото „MaryPhat“, во продукција на Ивица Јанкуловски - Штраф, групата снимила десет песни, за првпат сите на македонски јазик. Како гостин на две од песните запеал Неврус Бајрам (екс Generiss). Дизајнот на албумот го изработил Филип Тасевски-Фиц, а фотографијата што била употребена на насловната страница е дело на Зденко Петровски. Во ноември 2015 година, албумот под име Еднаш Свет Изградив.... заеднички го објавиле издавачките куќи „Дип“ и „Kran“.


== Дискографија ==


== Наводи ==


== Надворешни врски ==
Податоци за изданија евидентирани од ВБУ Музички Регистар