revision: 4043860
title: "\u0418\u043D\u0441\u0442\u0438\u0442\u0443\u0442 \u0437\u0430 \u0441\u0442\
  \u043E\u0447\u0430\u0440\u0441\u0442\u0432\u043E"
url: https://mk.wikipedia.org/wiki/%D0%A4%D0%B0%D0%BA%D1%83%D0%BB%D1%82%D0%B5%D1%82_%D0%B7%D0%B0_%D0%B7%D0%B5%D0%BC%D1%98%D0%BE%D0%B4%D0%B5%D0%BB%D1%81%D0%BA%D0%B8_%D0%BD%D0%B0%D1%83%D0%BA%D0%B8_%D0%B8_%D1%85%D1%80%D0%B0%D0%BD%D0%B0_-_%D0%A1%D0%BA%D0%BE%D0%BF%D1%98%D0%B5


---

Факултетот за земјоделски науки и храна (ФЗНХ) е факултет посветен на земјоделството и храната во состав на Универзитетот „Св. Кирил и Методиј“. Сместен во источниот дел од градот Скопје, во кампус со другите факултети од биотехничките науки: Кампусот е оддалечен 2 км од Ректоратот на Универзитетот „Св. Кирил и Методиј". Зградата на Факултетот има нето корисна површина од 7.465 м2, во која се сместени 6 амфитеатри, 26 предавални, 27 вежбални, 28 лаборатории, 143 канцеларии, библиотека и читална со површина од 270 м2 и студентско бифе со површина од 180 м2. Факултетот располага со ботаничка градина со површина од 3 хектари и стакленик со површина од 100 м2 пред самата зграда.
До 2004 г., установата се нарекувала „Земјоделски факултет“.


== Студиски програми ==
Агроекономика
Анимална биотехнологија
Преработка на анимални производи
Преработка на растителни производи
Квалитет и безбедност на храна
Екоземјоделство
Заштита на растенија-фитомедицина
Лозарство и винарство
Градинарство и цвекартсво
Овоштарство со лозарство
Поледелство
Производство и преработка на тутун


== Структура ==
Институт за агроекономија и организација
Институт за анимална биотехнологија
Катедра за ботаника и микробиологија
Катедра за генетика и селекција
Катедра за педологија, Агрохемија и мелиорации
Катедра за заштита на растенија
Катедра за земјоделска техника
Катедра за општо поледелство
Катедра за овоштарство и преработка
Катедра за градинарство и цвекарство
Катедра за лозарство и винарство
Катедра за специјално поледелство и тутун


== Историјат ==
Факултетот за земјоделски науки и храна е основан во 1947 година, под името Земјоделски факултет, како посебен отсек на Земјоделско-шумарскиот факултет во Скопје, само една година подоцна од основањето на Филозофскиот факултет. Со основањето на факултетот, Медицинскиот факултет и се обезбедиле услови за формирање на Универзитетот „Св. Кирил и Методиј“ во Скопје.
Земјоделско-шумарскиот факултет во Скопје, по основањето и започнувањето со работа, перманентно се организира, доизградува и усовршува како комплетна наставно-научна установа. Во досегашниот период на работа и развој, минува низ повеќе организациски и развојни фази. Промените и трансформациите, развитокот и работата се должат на потребите за усогласување на наставно-образовниот процес, научно-истражувачката работа, примената на сопствените и странските научни сознанија во земјоделството, што е поврзано со политичките и општествено-економските односи во општественото уредување.
Во 1975 година, Земјоделско-шумарскиот факултет се дели на два самостојни факултета: Земјоделски и Шумарски, како одделни работни организации. Ова осамостојување доаѓа како резултат на достигнатиот висок степен на развој во сите дејности на двата дотогашни оддела, земјоделскиот и шумарскиот.
Од 1977 до 1989 година, Земјоделскиот факултет функционира како Работна организација во која беа интегрирани Земјоделскиот факултет, Земјоделскиот институт, Институтот за сточарство и ветеринарство, Заводот за овоштарство, Заводот за лозарство и Факултетското земјоделско стопанство Трубарево. Во рамките на оваа Работна организација, функционираа осум правни лица: 

Институт за поледелство и градинарство;
Институт за овоштарство;
Институт за лозарство и винарство;
Институт за сточарство;
Институт за проучување на почвите;
Институт за заштита на растенијата;
Институт за економика и организација во земјоделството и Факултетско земјоделско стопанствоКако резултат на сложената организациска поставеност, од почетокот на 1990 година, Земјоделскиот факултет работи како самостојна работна организација со три основни дејности: образовна, научно-истражувачка и апликативна.
Првата диплома на додипломските студии е издадена на 30. XII 1949 година, првата магистерска тема е одбранета на 24. XI 1971 година, а првата докторска дисертација е одбранета на 28. V 1959 година.
Од 1990 година, покрај постојните три насоки: поледелска (со градинарско-цвеќарска група), лозаро-овоштарска и сточарска, отворена е и општа насока.
Во периодот од 1992 до 1994 година, во рамките на Земјоделскиот факултет, како посебна насока, функционираше и ветеринарната насока, која натаму се оформи во самостоен Ветеринарен факултет.
Во 1997 година на Факултетот се оформи нова насока – Земјоделска техника. Со цел да се следат потребите на пазарот од стручна работна сила и интересите на студентите, од 2001 година Факултетот ја организира наставата на 10 насоки:
Поледелска насока;

Градинарско-цвеќарска насока;
Лозаро-овоштарска насока;
Сточарска насока;
Насока за земјоделска техника;
Агроекономска насока;
Насока за заштита на растенијата;
Насока за искористување, уредување и заштита на почвите и водите;
Насока за еко-земјоделство и
Насока за преработка на земјоделски производи.Со овие измени се обезбеди потребен број нови стручни профили неопходни за ангажирање во малите и големите производни капацитети во Република Македонија.
Во истата 2001 година, Факултетот се вброи меѓу првите 4 факултети при Универзитетот Св. Кирил и Методиј, кои го воведоа кредит трансфер системот во наставниот процес.
Во февруари 2004 година, Земјоделскиот факултет го промени името во Факултет за земјоделски науки и храна.
Од 2005 година факултетот за земјоделски науки и храна организира дисперзирана настава на градинарско-цвеќарската насока во Струмица.
Денес на Факултетот за земјоделски науки и храна се организираат редовни додипломски, последипломски и докторски студии. 


== Поврзано ==
Земјоделски институт – Скопје


== Надворешни врски ==
Матичен портал на ФЗНХ