revision: 22548326
title: "Fierza alk\xF6zs\xE9g (Kuk\xEBs)"
url: https://hu.wikipedia.org/wiki/Fierza_alk%C3%B6zs%C3%A9g_(Kuk%C3%ABs)


---

Fierza alközség harmadik szintű közigazgatási egység Albánia északkeleti részén, Kukës városától légvonalban 35, közúton 110 kilométerre északnyugatra, a Drin folyó jobb partján, Bajram Curritól déli irányban. Kukës megyén(wd) belül Tropoja község része. Központja Fierza városa, további települései Breglum, Dega, Dushaj és Tpla. A 2011-es népszámlálás alapján az alközség népessége 1607 fő. Elsősorban a Fierzánál felépített, a Fierzai-tó vizét felduzzasztó gátról és vízerőműről, valamint a vadregényes Komani-tó(wd) vízi útjának keleti végállomásaként nevezetes.


== Fekvése ==
Az alközség a Drin jobb partján, a Valbona torkolatvidékén helyezkedik el. Itt található a Drin völgyében felduzzasztott Komani-tó keleti végpontja, egyúttal a Kukësig húzódó, szintén mesterséges Fierzai-tó gátja. A Fushë-Arrëz vidékét Bajram Currival összekötő SH22-es jelű főútvonal átszeli az alközséget.


== Története ==
A római korban a Drin völgyében épített út kötötte össze Scodrát Dardania provinciával(wd), ennek az útnak a maradványait Fierza közelében is felfedezték. A mai Fierza alközség területének nagy része a 19–20. századok fordulóján a krasniqi(wd) törzsi terület déli régióival esett egybe, de a Valbonától nyugatra eső rész (pl. Breglum) a mërturik szállásterületének keleti peremvidéke volt.
1971-ben kínai segítséggel indult meg a Fierza melletti duzzasztógát építése, amellyel 1976-ra készültek el. Ennek során a Drin-völgy huszonnyolc települését, köztük a régi Kukëst is vízzel árasztották el, a kitelepített lakóknak pedig Új-Kukësban biztosítottak lakhatást és munkát. Ekkor alakult ki Fierza városkája is, amely voltaképpen a duzzasztógát és az erőmű működtetését biztosító dolgozók blokkházaiból áll. Két évvel később, 1978-ban helyezték üzembe magát a Párt Fénye Vízerőművet (Hidrocentrali Drita e Partisë), pontosabban az 500 ezer kilowatt összteljesítményű négy turbinából kettőt. Az albán–kínai viszony időközbeni megromlása és a forráshiány késleltette a teljes termelőkapacitás elérését: a harmadik turbinát csak a hatodik ötéves tervidőszak (1976–1980) végéig állították munkába, egyúttal átadták a Fierza és Burrel közötti 220 kilovoltos távvezetéket is. Az 1986. évi pártkongresszuson jelentették be, hogy a negyedik turbina is üzembe állt.


== Nevezetességei ==
A fierzai duzzasztógát mint ipari érdekesség mellett az alközség területének jelentősebb látnivalói a Breglum feletti várrom, illetve ugyancsak ott, a hegyekben található Ançiti-templom (Kisha e Ançitit).


== Jegyzetek ==


== Források ==
↑ Csaplár 2010: Csaplár-Degovics Krisztián: Az albán nemzettéválás kezdetei (1878–1913): A Rilindja és az államalapítás korszaka. Budapest: ELTE BTK Történelemtudományok Doktori Iskola. 2010.  ISBN 978-963-284-176-2  
↑ Elsie 2010: Robert Elsie: Historical dictionary of Albania. 2nd ed. Lanham: Scarecrow Press. 2010.  = European Historical Dictionaries,  75. ISBN 9780810861886  
↑ Gloyer 2012: Gillian Gloyer: Albania: The Bradt Travel Guide. Chalfont St Peter: Bradt Travel Guides. 2012.  ISBN 978-1841623870  
↑ Jacques 2009: Edwin E Jacques: The Albanians: An ethnic history from prehistoric times to the present. Jefferson: McFarland. 2009.  ISBN 9780786442386  
↑ Nagel 1989: Albánia. [Pécs]: Baranya Megyei Könyvtár. 1989.  = Nagel Útienciklopédiák,  ISBN 9637272194  
↑ Réti 2000: Réti György: Albánia sorsfordulói. Budapest: Aula. 2000.  = XX. Század,  ISBN 9639215740