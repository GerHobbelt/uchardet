revision: 24529711
title: "Elah v\xF6lgy\xE9ben"
url: https://hu.wikipedia.org/wiki/Elah_v%C3%B6lgy%C3%A9ben


---

Az Elah völgyében (eredeti cím: In the Valley of Elah) 2007-ben bemutatott amerikai filmdráma Paul Haggis írásában és rendezésében. Főszereplői az alakításáért Oscar-díjra jelölt Tommy Lee Jones és Charlize Theron. 
Bemutatója Észak-Amerikában 2007 szeptemberében volt, Magyarországon 2008. április 10-én került a mozikba. 
A címben szereplő hely az a völgy, ahol Dávid és Góliát küzdött meg egymással. A filmet igaz történet ihlette.


== Szereplők ==
Tommy Lee Jones mint Hank DeerfieldNyugalmazott katonai rendész, aki az iraki háborúból hazatért fiát kutatja.Charlize Theron mint Emily SandersAz új-mexikói Fort Rudd városának rendőrnyomozója, aki Hank segítségére lesz.Jason Patric mint KirklanderA Deerfield fiának ügyében illetékes hatóság hadnagya.Susan Sarandon mint Joan DeerfieldHank felesége, Mike Deerfield anyja.Josh Brolin mint BuchwaldSanders felettese.James Franco mint Dan CarnelliŐrmester Mike Deerfield új-mexikói bázisán.Brent Briscoe mint  Hodge nyomozóNyomozó.


== Történet ==
Hank Deerfield, a visszavonult háborús veterán telefonhívást kap a hadsereg képviselőjétől, miszerint fia hivatalos engedély nélkül elhagyta állomáshelyét néhány nappal azután, hogy bajtársaival visszatért Irakból. Deerfield Pick-upjával fia bázisára utazik, hogy kiderítse, mi történt Mike-kal valójában odaát a harctéren és hazaérkezése után. A hadirendész múlttal rendelkező Hank maga kezd nyomozásba, mikor a helyi hatóságok vonakodnak segíteni neki. Hamarosan azonban a dezertálási ügy teljesen megváltozik, s Emily Sanders detektívre vár a feladat, hogy Hankkel kibogozza a zűrös szálakat, amik átfonják a mexikói kábítószer-kereskedelmet, az éjjeli szórakozóhelyeket és a katonaszállást is. Az igazságra rálelni azonban könnyebb, mint szembenézni vele.


== Háttér ==


=== Igaz történet alapján ===
Noha a cselekmény kitaláció, s a neveket és helyeket is megváltoztatták az alkotók, a történet határozott hasonlósággal bír Richard Davis esetével, akit 2003-ban, az iraki háborúból való hazatértekor gyilkoltak meg. Davis apja, Lanny Davis, korábbi katonai rendőr, aki a Tommy Lee Jones játszotta Deerfieldhez hasonlóan maga folytatta le a nyomozást, így kommentálta a filmet: „Erőteljes film és jó film. Sok embert el fog gondolkodtatni.”Cilla McCain szerző non-fikciós könyv formájában dolgozza fel a Davis-ügyet Murder in Baker Company: The Forgotten Soldier címmel. Egy McCain kutatásain alapuló dokumentumfilm szintén készül, részben Paul Haggis író-rendező finanszírozásában.


=== Inspiráció és szereposztás ===
Haggisra Mark Boal a Playboyban közölt 2004-es riportja volt hatással.A forgatókönyvet Clint Eastwood és Charlize Theron személyére írta, azonban Eastwood már nem kívánt a kamera előtt munkát vállalni. A Theron által alakított Sanders felettesének szerepében Josh Brolin az eredetileg kijelölt Tim McGraw-t váltotta.


=== Forgatási helyszínek ===
A film felvételei 2006. december 1-jén kezdődtek meg. Az amerikai helyszíneinek forgatása az új-mexikói Albuquerque-ben és Whiteville-ben, Tennessee államban zajlottak. A filmben Irakként megjelenő ország valójában Marokkó.


== Fogadtatás ==
A film nagyrészt pozitív kritikákat kapott. A Rotten Tomatoes oldalán 71%-os értékelésen áll több mint 140 vélemény alapján.


=== Jelentősebb díjak és jelölések ===


== Jegyzetek ==


== További információk ==
Hivatalos oldal 
Elah völgyében a PORT.hu-n (magyarul) 
Elah völgyében az Internet Movie Database-ben (angolul) 
Elah völgyében a Rotten Tomatoeson (angolul) 
Elah völgyében a Box Office Mojón (angolul)