revision: 21126856
title: "Trstenik (Lani\u0161\u0107e)"
url: https://hu.wikipedia.org/wiki/Trstenik_(Lani%C5%A1%C4%87e)


---

Trstenik  falu Horvátországban, Isztria megyében. Közigazgatásilag Lanišćéhez tartozik.


== Fekvése ==
Az Isztriai-félsziget északi részén a Ćićarija-hegység területén, Buzettől északkeletre, községközpontjától 8 km-re északnyugatra két völgy közti kis magaslaton fekszik. Itt halad el a Lanišćéből Dane és Vodice felé menő út, majd Brest és Buzet felé ágazik el.


== Története ==
Trstenik területe a középkorban a rašpori uradalomhoz tartozott, majd 1394-től vele együtt a Velencei Köztársaság uralma alá került. Szent Lucia tiszteletére szentelt templomát 1580-ban említik először. 1857-ben 206, 1910-ben 207 lakosa volt. Lakói állattartással, tejtermeléssel foglalkoztak. A 20. század közepétől kezdve lakossága intenzíven csökkent. A fiatalok a könnyebb élet reményében a közeli városokban telepedtek le. Elöregedett lakossága fokozatosan kihalt. Néhány házat ma már csak hétvégi nyaralóként használnak. 2011-ben a falunak mindössze 4 lakosa volt.


== Lakosság ==


== Nevezetességei ==
Szent Lucia tiszteletére szentelt templomát 1580-ban említik először, pontos építési ideje nem ismert, valószínűleg 15. századi. 1839-ben megújították. A templom a temetővel együtt a település legmagasabb pontján áll körítő fallal, a homlokzat előtt álló 11 méter magas zömök négyszögletes toronnyal. A templomban a Hétfájdalmú Szűzanya kőből faragott, igen régi domborműve látható.
A faluban máig fennmaradtak a 20. század elejének népi építészetét tükröző lakóházak és gazdasági épületek jellegzetes, magas falakkal körülvett zárt udvarokkal és széles kapukkal.


== Külső hivatkozások ==
Lanišće község hivatalos oldala
Lanišće és a környező települések


== Jegyzetek ==