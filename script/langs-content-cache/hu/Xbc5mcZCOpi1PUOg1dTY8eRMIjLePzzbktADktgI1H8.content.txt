revision: 24753531
title: Larry Harvey
url: https://hu.wikipedia.org/wiki/Larry_King


---

Larry King, született Lawrence Harvey Zeiger (New York, New York, 1933. november 19. – Los Angeles, Kalifornia, 2021. január 23.) amerikai műsorvezető, újságíró. Több mint 50 000 beszélgetést vezetett le 1957-től, többségét az amerikai CNN hírcsatorna alkalmazásában.


== Élete és karrierje ==
King egy zsidó bevándorlócsalád gyermekeként született. Apja a galíciai Kolomijában, anyja Vilniusban született. Apját, Eddie Zeigert 9 éves korában vesztette el. Az anyja, Jennie Gitlitz ezután egy New York-i varrodában dolgozott varrónőként. A család szociális támogatásra volt utalva.
King soha nem járt egyetemre, miután leérettségizett alkalmi munkákat vállalt. 22 évesen Brooklynból Floridába költözött. 1971-ben egy pénzügyi visszaélés miatt összetűzésbe került a hatóságokkal.
1957–1971 között DJ-ként helyezkedett el egy Miami Beach-i rádióadónál, a WAHR-nál. Itt vette fel a Larry King nevet. Mivel népszerűsége nőtt, 1960-tól már televíziós műsort is vezetett a WLBW-nél, a miami 10-es csatornánál. 1972-1975 között szabadúszó, szerző és rádiós volt. 1975-1978 között a miami WIOD rádiós személyisége volt. 1978-tól 1985-ig között a Miami Herald szórakoztató rovatának munkatársa volt. Jól ismert műsora, a Larry King Live, amely 1985 júniusától 2010 decemberéig volt látható a CNN hírcsatornán.
A 70. születésnapja alkalmából egy újság azt írta róla: „a vendéglátó inkább ápolja és simogatja vendégeit, ahelyett, hogy a falhoz szegezné őket”.
Jellegzetes öltözködési stílusa segítette hozzá ahhoz, hogy mindig elegánsnak hatott, és a nézők könnyen felismerték. Ez keretes szemüvegből, ingből, nyakkendőből, és az elmaradhatatlan nadrágtartóból állt.
2021. január 23-án twitter oldalán jelentették be, hogy egy Los Angeles-i kórházban elhunyt. 2021 elején a CNN adta hírül, hogy Larry King koronavírus-fertőzéssel kórházba került. Emellett azonban korábban is számos egészségügyi problémája volt már: cukorbeteg volt, többször is volt szívinfarktusa, és műteni is kellett a szívét, valamint egy alkalommal már tüdőrákból is felépült.


== Magánélete ==
King a 7. feleségével, a színész- és énekesnő Shawn Southwick-Kinggel élt együtt. Korábbi házasságaiból 5 gyermeke született.


== Leghíresebb interjúalanyai ==
A teljesség igénye nélkül:

Frank Sinatra
Laura Schlessinger
Paul McCartney
Bette Davis
Elizabeth Taylor
Jasszer Arafat, Jordánia királyával és Jichák Rabin-nal együtt
Richard Nixon és az őt követő összes amerikai elnök
Marlon Brando aki a saját házában adott interjút Kingnek
Tony Blair
Ross Perot együtt Al Gore-ral
Anna Nicole Smith
Karla Faye Tucker
George W. Bush a First Lady Laura Bush-sal együtt
Jimmy Carter
Eric Clapton
Clint Eastwood


== Művei ==
Mr King, You're Having a Heart Attack (B. D. Colennel, 1989)
Tell Me More, When You're from Brooklyn, Everything Else Is Tokyo (1992)
On the Line (társszerző, 1993)
Daddy Day, Daughter Day (társszerző, 1997)
Anything Goes! (2000)


=== Magyarul megjelent ===
Larry King–Bill Gilbert: Hogyan beszélj lenyűgözően bárkivel bárhol bármikor? A mesteri kommunikáció titkai; ford. Szebegyinszki Szilvia; Bagolyvár, Bp., 2016


== Jegyzetek ==


== Források ==
Hermann Péter: Ki kicsoda 2002 CD-ROM, Biográf Kiadó ISBN 963-8477-64-4


== További információk ==
Larry King az Internet Movie Database oldalon (angolul)
Népszava.hu Archiválva 2010. április 18-i dátummal a Wayback Machine-ben
Hetek.hu
Hetek