revision: 23313862
title: sejtplazma
url: https://hu.wikipedia.org/wiki/Citoplazma


---

A citoplazma ásványi sókból, vízből, cukrokból, fehérjékből felépülő összetett anyag, amely kitölti a sejteket. Kolloid rendszer, vagyis nagy súrlódású, felületi feszültségű és rugalmasságú. A protoplazmában (a citoplazma és a sejtmagot kitöltő anyag) átlátszó folyadék van, amely a sejt belsejét tölti ki. Benne találhatók meg a sejtszervecskék: Golgi-készülék, endoplazmatikus retikulum stb.


== Részei, tulajdonságai ==

Mint kolloid rendszer, két részből áll: citoszolból és citogélből. 
A citoszolban, a vízben gazdag fázisban a kolloidrészecskék (1-1000 nm) hidrátburkukkal együtt szabadon elmozdulhatnak, nagy a felületi feszültségük, a viszkozitásuk. A citoszol vízben oldott szerves (szénhidrátok, fehérjék, nukleinsavak, lipidek) és szervetlen anyagokból (sók) tevődik össze.
A citogélben az enzimek és a sejtváz fehérjéi rendezetten helyezkednek el, mivel hidrátburkaik egymással összekapcsolódnak, így nem tudnak egymáshoz képest jelentősen elmozdulni. Ez által lehetővé válik egy bizonyos fokú alkalmazkodás és a sejt védetté válik a víztartalmának ingadozásaitól. De így válik lehetővé egyes citoszolban oldott enzimek koordinálása is. 
A citogél azonban dinamikusan változik, folyamatosan lebomlik és újraépül, ami által változik a sejt alakja, elősegíti a sejtalkotók mozgását. A belső rendezettség mellett a sejt rugalmassága is a citogélnek köszönhető.


== Különbségek az élőlények citoplazmái között ==
Minden sejt tartalmaz citoplazmát, mégis különbségek vannak az egyes domének citoplazmájának tulajdonságai között. Az eukarióta sejtekben találhatók sejtszervecskék. Az állatok országába tartozó élőlények sejtjeinek csaknem felét a citoplazma teszi ki, míg a növényeknél ez kevesebb a sejtnedvüregek jelenléte miatt.


== A citoplazma összetétele ==
Víz: 80,5-95,5%
Fehérje: 10-15%
Lipidek: 2-4%
Poliszacharid: 0,1-1,5%
DNS: 0,4%
RNS: 0,82%
Kis szerves molekulák: 0,4%
Szervetlen molekulák és ionok: 1,5%


== Források ==
Dr. Berend Mihály: Biológia III. (A sejtbiológia), Műszaki Könyvkiadó, Budapest, 2003
Szeberényi József: Molekuláris sejtbiológia, Dialóg Campus Kiadó Kft., Budapest, 2004

Molnár Kinga. Bevehető-e az anatómia fellegvára? (2005). ISBN 963 9534 21 8