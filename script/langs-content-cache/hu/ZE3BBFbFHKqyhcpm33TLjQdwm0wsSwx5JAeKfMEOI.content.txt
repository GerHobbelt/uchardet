revision: 26235219
title: "M\xE1ndy Iv\xE1n"
url: https://hu.wikipedia.org/wiki/M%C3%A1ndy_Iv%C3%A1n


---

Mándy Iván (Budapest, 1918. december 23. – Budapest, 1995. október 6.) Kossuth-díjas magyar író, 1999-ben a Digitális Irodalmi Akadémia posztumusz tagjai közé választotta.


== Élete ==
A Madách Gimnáziumban tanult, de az utolsó osztályból kimaradt, és nem érettségizett le. Első novellája 1937-ben jelent meg a Magyarság című lapban. A második világháború után sporttudósítóként tevékenykedett, majd az Újhold című folyóirathoz csatlakozott. 
1949–55 között nem publikálhatott. Ezekben az években „átírásokból” élt: a Magyar Rádiónál dolgozott dramaturgként, mások gyermekhangjátékait javítgatta, és amikor „felkérték”, vidéki filmklubok bevezetőit tartotta, vagy irodalmi előadásokat kórházakban, nőgyűléseken, iskolákban, de akár az állatkertben is. 
A Népművészeti Intézet munkatársaként lektori véleményeket írt, kéziratokat javított, szerkesztett. Eltávolítása után, 1954-től szabadfoglalkozású íróvá lett. 1967-ben megnősült. 1989-től a Holmi szerkesztője, 1991-től a budapesti magisztrátus tagja lett, 1992-től a Széchenyi Irodalmi és Művészeti Akadémia elnöki tisztségét vállalta el.


== Prózája ==

Műveinek világát meghatározta a környezet, amelyben élt: a Teleki és a Mátyás tér környéke, a kisemberek, a lecsúszottak, a társadalom elesettjeinek világa. Első önéletrajzi ihletésű regényeiben (Franciakulcs, 1948; A huszonegyedik utca, 1948) a gyermekkori tapasztalatok, emlékek válnak regénnyé: a lődörgők, a kétes egzisztenciák világa egy kamaszfiú tudatán átszűrve, impresszionista képekben jelenik meg. Ábrázolásmódja mind merészebben szakadt el a közvetlen realitástól a szürreális, illetve az abszurd felé. Az 1950-es és az 1960-as évek regényeiben a jellegzetes figurák új árnyalatokkal gazdagodtak, és mítosszá kerekedtek. A régi mozik, presszók, uszodák, tribünök, futballpályák alkotják a „Mándy-univerzumot”. 
Az 1950-es években hallgatásra ítélt író rögzítette a félelem és rettegés éveinek nyomasztó hangulatú mindennapjait (Fabulya feleségei, 1959; Előadók, társszerzők, 1970). Írásaiban nőtt a fantasztikus, irreális mozzanatok és a képzelet szerepe. Gyakran jelenik meg formateremtőként az álom is (Egy ember álma, 1971; Álom a színházról, 1977). 
Az 1960-as években az író új tájékozódását jelezték a Vera-novellák, középpontjukban egy fiatal lánnyal, a beatnemzedék jellegzetes képviselőjével (Mi van Verával?, 1970). Az 1970-es évek végétől figyelme a tárgyak, a dolgok felé fordult. Műveiben a modern nagyvárosi ember szorongását, magányát szólaltatta meg. Magányos hőseinek groteszk, mégis hősi küzdelme a valósággal a hűség és a részvét erkölcsi parancsára figyelmeztet. 
Gyermekkönyvei is klasszikussá váltak (Csutak-sorozat, 1956–68). A novella megújítója, az idő- és térviszonyokat az elbeszélésben felszabadította a hagyományos ábrázolás kötelmei alól, részben a film módszereit (vágások, áttűnések), részben a lírai ábrázolás eszközeit használta az epikában (képek). A Csutak és a szürke ló című regényt 1959-ben írta, ebből 1961-ben azonos címmel film is készült.


== Művei ==


=== Életében megjelent kötetei ===
A csőszház. Kisregény; Egyetemi Ny., Bp., 1943 (Diárium könyvtár)
Az enyedi diák. Ifjúsági regény; Forrás Ny., Bp., 1944
Francia kulcs; Új Idők, Bp., 1948 (A világirodalom dekameronja)
A huszonegyedik utca. Regény; Új Idők, Bp., 1948
Vendégek a Palackban. Elbeszélések; Új Idők, Bp., 1949
Műsorfüzet / Ságodi József: Számonkérés / Thury Zoltán–Mándy Iván: Az özvegy javára. Jelenetek az üzemi kulturcsoportok részére; Művelt Nép, Bp., 1952
Egy festő ifjúsága. Barabás Miklós diákévei; Ifjúsági, Bp., 1955
Csutak és a többiek. Vígjáték; Népszava, Bp., 1956 (Színjátszók könyvtára)
Csutak a színre lép. Regény; Móra, Bp., 1957
Idegen szobák; Magvető, Bp., 1957
Árusok komédiája; in: Három egyfelvonásos; Bibliotheca, Bp., 1958 (Játékszín)
Csutak és a szürke ló. Regény; Móra, Bp., 1959
Fabulya feleségei; Magvető, Bp., 1959 (Magvető kiskönyvtár)
'Mélyvíz (musical), 1960
Csutak a mikrofon előtt. Regény; Móra, Bp., 1961
A pálya szélén; Magvető, Bp., 1963
A locsolókocsi; Magvető, Bp., 1965
Robin Hood. Regény; Móra, Bp., 1965 (Delfin könyvek)
Az ördög konyhája; Magvető, Bp., 1965
Séta a ház körül; Magvető, Bp., 1966
Régi idők mozija; fotógrafika Murányi István; Magvető, Bp., 1967
Csutak és Gyáva Dezső. Regény; Móra, Bp., 1968
Egyérintő. Válogatott novellák; Magvető, Bp., 1969
Mi van Verával?; Magvető, Bp., 1970
Előadók, társszerzők. 1950–52; Magvető, Bp., 1970
Egy ember álma; Magvető, Bp., 1971
Mi az, öreg?; Magvető, Bp., 1972
Tribünök árnyéka; Magvető, Bp., 1974 (Magvető zsebkönyvtár)
Fél hat felé; Magvető, Bp., 1974
Zsámboky mozija. A családtag; Magvető, Bp., 1975
Álom a színházról; Magvető, Bp., 1977
Lány az uszodából; Magvető–Szépirodalmi, Bp., 1977 (30 év)
Arnold, a bálnavadász; Móra, Bp., 1977
A trafik; Magvető, Bp., 1979 (Rakéta regénytár)
Szabadíts meg a gonosztól. Mándy Iván és Sándor Pál filmje; szerk. Hámori András; Magvető, Bp., 1980 (Ötlettől a filmig)
A bútorok; Magvető, Bp., 1980 (Rakéta regénytár)
Tájak, az én tájaim; Magvető, Bp., 1981
Ha köztünk vagy, Holman Endre. Hangjátékok; Magvető, Bp., 1981
A villamos; Magvető, Bp., 1981 (Rakéta regénytár) ISBN 963 271 390 7
Átkelés; Magvető, Bp., 1983
Mit akarhat egy író?; vál., utószó Lengyel Balázs; Móra, Bp., 1983 (Diákkönyvtár)
Strandok, uszodák; Magvető, Bp., 1984 (Rakéta regénytár)
Magukra maradtak; Magvető, Bp., 1986 (Rakéta regénytár)
Önéletrajz. Novellák, rádiójátékok; Magvető, Bp., 1989
Huzatban; Magvető, Bp., 1992
Tépett füzetlapok. Válogatott novellák; vál., szerk. Domokos Mátyás; Századvég, Bp., 1992 (Literatura)
A pálya szélén; utószó Tarján Tamás; Magyar Hírlap–Maecenas, Bp., 1993 (Heti klasszikusok)
Budapesti legendák; Városháza, Bp., 1994 (Az én Budapestem)


=== Posztumusz ===
Harminc novella. A szerző válogatása életművéből; Trikolor–Intermix, Budapest–Nagyvárad, 1995 (Örökségünk)
A légyvadász. Novellák; sajtó alá rend., szerk. Domokos Mátyás; Osiris, Budapest, 1996 (Osiris könyvtár Irodalom)
A pálya elején. Az első novellák, 1942–1944; utószó Rónay László; Új Ember, Budapest, 1998
Francia kulcs / A huszonegyedik utca; Holnap, Budapest, 2000 (Mándy Iván művei)
Novellák 1-3.; összeáll., szöveggond. Kiss Bori, Pádár Eszter; Palatinus, Bp., 2003 (Mándy Iván művei)
Boldog békeidők. Képes üdvözlőkártyák, 1890–1914; előszó Mándy Iván, képaláírások, utószó Gyökér István, szerk. Rappai Zsuzsa; Corvina, Bp., 2004.
Elbeszélések, kisregények; összeáll., szöveggond. Kiss Bori, Pádár Eszter; Palatinus, Bp., 2004 (Mándy Iván művei)
Regények; összeáll. Kiss Bori, Pádár Eszter; Palatinus, Bp., 2005 (Mándy Iván művei)
Hangjátékok; szöveggond. Ugrin Aranka, szerk., utószó Kopányi György; Palatinus, Bp., 2007 (Mándy Iván művei)
Drámák; Palatinus, Budapest, 2008 (Mándy Iván művei)
Ma este Gizi énekel. Novellák és karcolatok; összegyűjt., sajtó alá rend., előszó Urbán László; Argumentum, Bp., 2013
Mándy Iván válogatott levelezése; szerk., jegyz. Darvasi Ferenc; Magvető, Bp., 2018
Ciklon. Válogatott novellák; szerk., tan. Darvasi Ferenc; Magvető, Bp., 2018
"Szeretve tisztelt főcsatár". Mándy Iván válogatott levelezése; vál., sajtó alá rend., utószó, jegyz. Darvasi Ferenc; Magvető, Bp., 2018
Sándor Pál: Régi idők focija. Mándy Iván A pálya szélén című műve alapján; összeáll., szerk. Márkus István; Csorba Győző Könyvtár, Pécs, 2019 (Könyvtármozi füzetek)


=== Mándy Iván művei (1984–1993) ===
Mándy Iván művei; Magvető, Bp., 1984–1993

Lélegzetvétel nélkül; 1984
Francia kulcs / A huszonegyedik utca / A pálya szélén. Regények; 1985
Mi az, öreg? / Zsámboky mozija / Régi idők mozija; 1986
Előadók, társszerzők / Mi van Verával? / Arnold, a bálnavadász; 1987
Egy ember álma / Álom a színházról / A locsolókocsi; 1988
A csőszház / Egy festő ifjúsága / Séta a ház körül / Ha köztünk vagy, Holman Endre; 1990
Csutak színre lép / Csutak és a szürke ló / Csutak a mikrofon előtt / Csutak és Gyáva Dezső; 1993


== Filmjei ==


=== Forgatókönyvíróként ===
Csutak és a szürke ló Kézdi-Kovács Zsolttal (1962)
Ketten haltak meg (1966)
7 kérdés a szerelemről (és 3 alkérdés) (1969)
Sziget a szárazföldön (1968)
Lányarcok tükörben (1972)
Régi idők focija (1973)
A locsolókocsi (1974)
Csutak a mikrofon előtt (1977)
Szabadíts meg a gonosztól (1979)


=== Színészként ===
Találkozás (1963)
Szerelmesfilm (1970)
Tűzoltó utca 25. (1973)


== Díjai, elismerései ==
Baumgarten-díj (1948)
József Attila-díj (1969)
Déry Tibor-díj (1985)
Kossuth-díj (1988)
Getz Corporation-díj (1991)
Robert A. Pritzker magyar nyelvű életműdíja (1991)
Budapest díszpolgára (1992)
Az Év Könyve jutalom (1992)
A Soros Alapítvány életműdíja (1992)
Márai Sándor-díj (1996)


== Származása ==


== Jegyzetek ==


== Ajánlott irodalom ==
Mándy Iván 75 éves. Ajánló bibliográfia gyerekeknek; összeáll. Nagy Zoltánné; Megyei Könyvtár, Debrecen, 1993
Erdődy Edit: Mándy Iván. (Kortársaink). Budapest, Balassi, 1992, 111 p.
Domokos Mátyás – Lengyel Balázs (szerk.): A pálya szélén. In memoriam Mándy Iván. Budapest, Nap, 1997, 342 p.
Holmi, 1996/4. (Mándy-emlékszám)
Hózsa Éva: A novella új neve, Fórum Könyvkiadó, 2003.
Mándy és a kísértetek, in: Balassa Péter: Észjárások és formák, Budapest, Tankönyvkiadó
Szabadíts meg a gonosztól. Mándy Iván és Sándor Pál filmje (ötlettől a filmig). Budapest, Magvető, 1980
Ki kicsoda a magyar irodalomban? Tárogató könyvek ISBN 963-8607-10-6
Ki kicsoda a magyar irodalomban? Könyvkuckó Kiadó Budapest, 1999 ISBN 9-638157-91-7
Hózsa Éva: A novella új neve. Mándy Iván novelláinak tipológiája és szövegközi értelmezése; Forum, Újvidék, 2003
Sághy Miklós: A fény retorikája. A technikai képek szerepe Mándy Iván és Mészöly Miklós munkáiban; Tiszatáj Alapítvány, Szeged, 2009 (Tiszatáj könyvek)
Darvasi Ferenc: Köztünk vagy. Beszélgetések Mándy Ivánról; Corvina, Bp., 2015


== További információk ==

Mándy Iván profilja a Digitális Irodalmi Akadémia honlapján
Mándy Iván szemüvege