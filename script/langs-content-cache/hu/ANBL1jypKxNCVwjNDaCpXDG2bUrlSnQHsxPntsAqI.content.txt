revision: 24819884
title: "\u0150szi amazon"
url: https://hu.wikipedia.org/wiki/%C5%90szi_amazon


---

Az őszi amazon más néven sárgaarcú amazon vagy Herbst-amazon (Amazona autumnalis) a madarak osztályának papagájalakúak (Psittaciformes)  rendjébe és a papagájfélék (Psittacidae) családjába és az újvilágipapagáj-formák (Arinae) alcsaládjába tartozó faj. Egyes szervezetek a valódi papagájformák (Psittacinae) alcsaládjába sorolják.


== Rendszerezése ==
A fajt Carl von Linné svéd természettudós írta le 1788-ban, a Psittacus nembe Psittacus autumnalis néven.


== Alfajai ==
Amazona autumnalis autumnalis (Linnaeus, 1758) –  A Karib-tenger partvidékén a mexikói Tamaulipastól Nicaragua északi részéig
Amazona autumnalis salvini (Salvadori, 1891) – Nicaragua délkeleti részétől délre Costa Rica, Panama és Kolumbia nyugati része. Pofatájékának felső része zöld, külső farktollain vörös tükör van.
Amazona autumnalis lilacina (Lesson, 1844) – Ecuador nyugati része. Pofatájéka sárgászöld, homlokáról a vörös szín vonal alakjában a szem fölé terjed. Fejtetői tollainak szegélye vöröses.
Amazona autumnalis diadema (Spix, 1824) – Brazíliában él, a Rio Negro és az Amazonas felső folyása által határolt területen. Ez a legnagyobb alfaj, homloka karmazsinvörös, a fejtető elülső része kék, a hátsó része lila.


== Előfordulása ==
Mexikótól Közép-Amerikán keresztül, Dél-Amerikában, Brazília, Ecuador, Kolumbia és Venezuela területén honos.
Természetes élőhelyei a szubtrópusi és trópusi síkvidéki esőerdők, száraz erdők és cserjések, valamint másodlagos erdők. Állandó, nem vonuló faj.


== Megjelenése ==
Testhossza 34 centiméter, testtömeg 314-485 gramm. Alapszíne zöld, homloka és kantárja vörös, feje tetején és tarkóján a zöld tollak hegye lila, fekete szegélyezettséggel. A pofatájék felső része és a fültájék sárga, torka sárgászöld színű. Szárnyának java része zöld, de az evezőtollak csúcsi része kék. Szárnyának külső felén a tollak egy része vörös színű. 


== Életmódja ==
Félénk, óvatos természetű madár. Más amazonpapagáj fajokkal alkot csapatot, de olykor csatlakozik aracsapatokhoz is.


== Természetvédelmi helyzete ==
Az elterjedési területe nagyon nagy, egyedszáma ugyan csökken, de még nem éri el a kritikus szintet. A Természetvédelmi Világszövetség Vörös listáján nem fenyegetett fajként szerepel.


== Jegyzetek ==


== Források ==
A faj szerepel a Természetvédelmi Világszövetség Vörös Listáján. IUCN. (Hozzáférés: 2022. április 2.)
Parrots.org
Parrotland - magyar nevei


== További információk ==
Képek az interneten a fajról
Ibc.lynxeds.com - videók a fajról
Xeno-canto.org - a faj hangja és elterjedési területe