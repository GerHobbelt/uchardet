revision: 21735212
title: Virus (Iron Maiden-dal)
url: https://hu.wikipedia.org/wiki/Virus_(Iron_Maiden-dal)


---

A Virus az Iron Maiden brit heavy metal együttes 1996-ban megjelent kislemezes dala, melyet ezen kívül csak a Best of the Beast című válogatásalbum limitált kiadásán adtak ki bónuszként, így nem szerepel egyetlen Iron Maiden stúdióalbumon sem. A kislemez a brit slágerlistán a 16. helyet szerezte meg.


== Története ==
Az Iron Maiden két évtizedes pályafutását összegző Best of the Beast válogatásalbum limitált kiadásához egy új dalt is rögzített az együttes. A Virus című dalban szinte a teljes zenekar, Nicko McBrain dobost leszámítva, részt vett szerzőként. A dalszöveg a társadalmi betegségekre figyelmeztet, az elidegenedésre. A minimál stílusú videóklipben az együttes a négy fal közé zárva adja elő a dalt. A kislemezt három héttel a válogatásalbum megjelenése előtt, szeptember 2-án adták ki.A 12"-es maxi-single hanglemezre a legfrissebb Iron Maiden-dal mellé az 1978-ban rögzített The Soundhouse Tapes demóról került fel két tétel (Prowler, Invasion). A CD változat két különböző számlistával is megjelent egy boxsetben. Az egyiken szintén két régi felvétel szerepel a címadó dal után, a brit heavy metal új hulláma (NWOBHM) legígéretesebb zenekarait felvonultató, 1980-as Metal for Muthas válogatásról a Sanctuary és a Wrathchild című Iron Maiden-számok. A másik CD-kiadásra a Virus alig négypercesre rövidített változata, valamint az év elején a Lord of the Flies kislemezen már megjelent The Who és UFO feldolgozások kerültek. Mivel a Lord of the Flies kislemez Angliában hivatalosan nem került kiadásra, így tették elérhetővé a brit rajongók számára is ezeket a dalokat.
Mindhárom maxi-single eltérő borítóval került a lemezboltokba. A Virus három hétig szerepelt a brit slágerlistán, legjobb pozíciója a 16. hely volt.


== Számlista ==
12" Maxi-Single Virus (Blaze Bayley, Dave Murray, Janick Gers, Steve Harris) – 6:14
Prowler (The Soundhouse Tapes, 1979) (Harris) – 4:20
Invasion (The Soundhouse Tapes, 1979) (Harris) – 3:07Box Set – CD 1 Virus (rövid változat) (Bayley, Murray, Gers, Harris) – 3:54
My Generation (Pete Townshend; The Who-feldolgozás) – 3:36
Doctor Doctor (Michael Schenker, Phil Mogg; UFO-feldolgozás) – 4:49Box Set – CD 2 Virus (Bayley, Murray, Gers, Harris) – 6:14
Sanctuary (Metal for Muthas, 1980) (Harris) – 3:33
Wrathchild (Metal for Muthas, 1980) (Harris) – 3:06


== Közreműködők ==


== Források ==