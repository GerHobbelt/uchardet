revision: 26259713
title: "N\xE9meth S\xE1ndor (lelk\xE9sz)"
url: https://hu.wikipedia.org/wiki/N%C3%A9meth_S%C3%A1ndor_(lelk%C3%A9sz)


---

Németh Sándor (Gelse, 1950. november 21. –) teológus, a Hit Gyülekezetének alapítója, vezető lelkésze. A 2021-es Befolyás-barométer szerint ő Magyarország 34. legbefolyásosabb személye.
A filoszemita keresztény cionizmus képviselője. 2020-ban az Izrael Szövetségesei Alapítvány(wd) által közzétett lista szerint, amely olyan keresztény vezetőket sorol fel, akik az alapítvány szerint sokat tettek a zsidóságért, ő a 6. helyen szerepel.


== Élete ==
Németh Sándor 1950. november 21-én született Gelsén. Gyakorló római katolikus családban nőtt fel. 1969-ben Nagykanizsán érettségizett.


=== Pályájának kezdete ===
Budapesten élt, 1971 februárjáig a Magyar Televízióban, majd a Természet­tudományi Múzeum Könyvtárában dolgozott. 1971 februárjától 1973 februárjáig sorkatonai szolgálatát töltötte. 1976-ig a Római Katolikus Hittudományi Akadémia civil hallgatója volt, másodévesként abbahagyta. Saját hitvallása szerint 1976. áprilisában volt személyes találkozása Istennel egy ökumenikus jellegű házi közösségben, amelynek főleg református hívők voltak a tagjai. A Hit Gyülekezete 1979-ben indult Budaörsről, egy ötfős imacsoportból. Őt és feleségét, Juditot a pünkösdista-karizmatikus mozgalomhoz közelálló amerikai bibliatanító, Derek Prince „kente fel” szolgálattételre. 
A Németh-házaspárt 1980. novemberében a Pásztoroló mozgalom Fort Lauderdale-i (Florida) szervezetében szentelték fel pásztornak, és erősítették meg szolgálatukat. Az írásmagyarázat terén Derek Prince alaptanításainak talapzatára helyezkedett. Kezdetben a neoprotestáns közösség illegalitásban működött és számos zaklatás érte őket; csak 1989-ben léptek elő hivatalosan elismert egyházzá. 1990-ben az általa alapított Kelet-Közép-Európai Bibliaiskola és Lelkészképző Intézet állított ki számára teológusi diplomát.


=== Munkássága ===
Németh Sándor főszerepet vállalt a Hit Gyülekezete és a mellette működő intézmények megalapításában. Részt vesz a közösség teológiai (Új Exodus), illetve közéleti (Hetek) lapjának szerkesztésében, közreműködött a gyülekezet két oktatási intézményének megalapításában (Bornemisza Péter Általános Iskola és Gimnázium, illetve a Szent Pál Akadémia). Az ő kezdeményezésére jött létre a HAH (Hites Adakozók Hálózata), a Hit Gyülekezetének jótékonysági intézménye. A HAH Ruandától kezdve az erdélyi árvízkárosultaknak élelmet és gyógyszereket szállított és szállít. Mára már a Hit Gyülekezete Szeretetszolgálata (HISZ) néven működik.1996-ban az egyik fő szervezője volt a nemzetközi sikerű „Nem feledkezünk el Rólad, Jeruzsálem” elnevezésű jeruzsálemi konferenciának, amelyért az izraeli kormány, valamint Ehúd Olmert akkori polgármester elismerésben részesítette.[forrás?]Az évek során számos könyvet publikált, melyek közül a „Hit botránya” című hetekig a tíz legjobban fogyó könyv közé tartozott.[forrás?]A modern önfenntartó egyház, illetve az állam és egyház szétválasztásának híve. A régi reformátorok „Sola Scriptura” („Csak az Írás”) elvének követését tűzte ki célul, miszerint a keresztény életvitelnek és szellemi megtapasztalásoknak a Bibliában leírtakon kell alapulnia.


=== Családja ===
1977-ben vette feleségül Juditot, akitől három lánya és egy fia született.


== Kritika ==
Németh Sándor személyét és a Hit Gyülekezetét számos támadás érte az 1990-es évek végétől.1980-as amerikai lelkésszé szentelését sokan kétségbe vonják. Egyesek képmutatónak tartják azért is, mert az evangéliumi egyszerűség tanításának ellentmondva hatalmas vagyont halmozott fel.


== Művei ==
A hit botránya; Új Spirit Könyvek, Bp., 2001 ISBN 963745379-2
Reménység; Hit Gyülekezete, Bp., 2003 (Vidám vasárnap könyvek) ISBN 963745390-3
Tízparancsolat; Hit Gyülekezete, Bp., 2004 (Vidám vasárnap könyvek) ISBN 963745398-9
Hálaadás (társszerző: Németh Judit); Hit Gyülekezete, Bp., 2005 ISBN 963961705-9
Újjászületés; Hit Gyülekezete, Bp., 2005 (Vidám vasárnap könyvek) ISBN 963-9617-04-0


== Jegyzetek ==


== További információk ==
Németh Sándor személyes oldala Archiválva 2022. március 26-i dátummal a Wayback Machine-ben
https://szentkoronaradio.com/
A Hit Gyülekezete hivatalos honlapja
Vidám Vasárnap
A Hit Gyülekezete hitvallása
Tanulmányok alapvető vallási kérdésekről
Hitéleti folyóirat
Németh Sándor főszerkesztő írásai a Hetek című lapban


== Kapcsolódó szócikkek ==
Karizmatikus kereszténység
Pünkösdi-karizmatikus mozgalom