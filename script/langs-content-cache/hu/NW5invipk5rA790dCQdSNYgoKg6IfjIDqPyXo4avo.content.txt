revision: 26226846
title: Washington Misick
url: https://hu.wikipedia.org/wiki/Magyar_Sz%C3%B3_(napilap,_1944%E2%80%93)


---

A Magyar Szó a vajdasági magyarság (1992-ig jugoszláviai, 1992-től 2006-ig szerbia-montenegrói, 2006-tól szerbiai) egyik napilapja.
Hétköznapi számai 16–20 oldalon jelennek meg, a szombat-vasárnapi összevont kiadás pedig 44–52 oldalon. Színes, tematikus mellékletei vannak (péntek kivételével) naponta, különkiadványokkal, valamint alkalmi könyvkiadással is foglalkozik.
Alapítója és tulajdonosa a szabadkai székhelyű Magyar Nemzeti Tanács.


== Története ==


=== Az indulás ===

A Magyar Szó első száma még a második világháború alatt, 1944. december 24-én jelent meg Szabad Vajdaság címmel, amit 1945. szeptember 27-én Magyar Szó-ra változtattak. Beindításával az akkori Jugoszláv Kommunista Párt vezetősége, többek között az első számnak a katolikus karácsonyra való időzítésével is, azt kívánta szemléltetni, hogy a testvériség-egység politikáját valóra váltja. Az első szám Josip Broz Tito üzenetét közvetítette: „A békülés baráti jobbját nyújtjuk minden becsületes polgárnak, aki kész arra, hogy velünk együtt felépítse összerombolt hazánkat.” Az alig néhány héttel korábban lezajlott magyarellenes kivégzési hullám nyomán ezt sokan kételkedve fogadták, pedig a lap élére a párt Agitprop szerve Kek Zsigmond egykori szabadkai református lelkipásztort állította.
Az „alapítók”
Gál László, író
Kek Zsigmond, lelkész, újságíró, nyelvész, első főszerkesztő
Lévay Endre, író, publicista
Majtényi Mihály, író


=== További történet ===
1944. december 24.: Megjelenik a Szabad Vajdaság első száma, a szerb nyelvű és azonos című Slobodna Vojvodina magyar testvérlapjaként
1945.: A szerkesztőség a Testvériség-Egység Lap- és Könyvkiadó Vállalat részlegeként működik
1945. szeptember 27.: Új cím: Magyar Szó
1948.: A Tájékoztató Iroda Jugoszlávia-ellenes hadjárata során a védekező jugoszláv párt a Magyar Szó élén sem tűri meg a Sztálin oldalán maradó „ellenséget”
1949. április-1950. április: A napilappal párhuzamosan megjelenik egy kéthetenkénti Magyar Szó is, amely a külföldi olvasót (árát magyar forintban is feltüntették) hivatott tájékoztatni - a Tájékoztató Iroda propagandájának ellensúlyozására
1951. július 1.: A lap önálló céggé válik Magyar Szó Lapkiadó Vállalat néven
1957.: A szerkesztőség és a kiadóház beköltözik az új magyar sajtópalotába
1978. július: A fényszedés bevezetése
1987.: A számítógépes szövegszerkesztés és tördelés bevezetése (a volt Jugoszláviában, valamint a magyar nyelvű sajtó területén első napilapként)
1999. március–június: A szerb állam hivatalosan is cenzúrát vezet be a NATO légiháborúja alatt. Egyes cikkek az Egyesült Államokban felállított első világhálós kiadásban jelentek meg.
2004. június 29.: A Vajdasági Tartományi Képviselőház átruházza az alapítói jogokat a Magyar Nemzeti Tanácsra
2005. augusztus-szeptember: A Magyar Szó átszervezése, a napilap szerkesztőségének decentralizálása. A deszk, a belföld és a művelődés rovatok áthelyezése Szabadkára, a sportrovat áthelyezése Zentára.
2011. június: A főszerkesztő viharos körülmények között történő leváltása.
2011 novemberében a tulajdonos Magyar Nemzeti Tanács új médiastratégiát fogadott el.
2011. december 5-én a lap internetes változatában megszüntették a hozzászólási lehetőséget.
2012. december 25-én a lap új internetes megjelenéssel ünnepli fennállását, ismét működik a hozzászólás.
2015-ben az orbánizmus és az illiberalizmus begyűrűzött a vajdasági magyar közéletbe és a VMSZ-es többségű Magyar Nemzeti Tanács vezetésébe (a VMSZ Orbán Viktort támogatta és támogatja többek között a kettős állompolgárság megadásáért). A párt az addig viszonylag objektív médiumot kelepcébe zárta és tulajdonképpen pártlapot készített a Magyar Szóból az ellenzék és az SZMSZ szerint. Bevezette a cenzúrát és innentől kezdve a VMSZ érdekei mentén folytatódott az újságírói munka a lapnál.
2016. október 23-án elindult a Szabad Magyar Szó nevű portál, amelyet a 2015-ben pártlappá alakult Magyar Szó ellen fellázadó újságírók alapítottak, hogy a vajdasági magyarságnak legyen egy objektív médiuma.
2017. január 1-én új kinézettel indult a honlap (magyarszo.rs), ezúttal már megfelelve az aktuális trendeknek a mobil eszközökre is optimalizálva


=== Főszerkesztők ===

1944–1948: Kek Zsigmond
1948–1957: Rehák László
1957–1963: Vébel Lajos
1963–1967: Varga László
1967–1973: Vukovics Géza
1973–1975: Kalapis Zoltán
1975–1976: Petkovics Kálmán
1976–1985: Erdélyi Károly
1985–1989: Sinkovits Péter
1989–1991: Csorba Zoltán
1991–1992: Kubát János
1992–2000: Bálint Sándor
2000–2002: Juhász M. Erzsébet
2002–2009: Kókai Péter
2009–2011: Pressburger Csaba
2011- Varjú Márta (mint megbízott; 2012-től kinevezett)


=== Korszakok a Magyar Szó történetében ===
1944–1945: A Szabad Vajdaság a katonai közigazgatás és pártpropaganda lapja
1945–1955: „Szürke közlönyből olvasmányos napilap”
1955–1975: Az aranykor: „A világ legjobb magyar nyelvű napilapjává válás” korszaka
1975–1988: A vitatott korszak
1988–2000: Élet-halál harc Slobodan Milošević rezsimje ellen, a független szerkesztéspolitika kivívása
2000–2013 : Küzdelem a fennmaradásért a vajdasági magyarság létszámának egyre gyorsuló csökkenése miatt
2015- A VMSZ érdekszférájába került manipulatív pártlap. A Magyar Szó 2015-től kezdve orbáni (NER) mintára befolyása alá vonta a médiumot . 2015-től nem vagy csupán kevésbé megbízható hírforrás, mert a politika közvetlenül kontroll és cenzúra alatt tartja. Ez ellen néhány a lapnál dolgozó újságíró fellázadt és létrehozták a Szabad Magyar Szó portált ami objektív, független és hiteles alternatívája a VMSZ-es Magyar Szónak.


=== Rendkívüli kiadások ===
1968. augusztus 21.: A Varsói Szerződés fegyveres erői megszállták Csehszlovákiát
1969. július 21.: Lábnyomok a Holdon
1993. március 14.: Miért nem jelenik meg a Magyar Szó (egyoldalas szórólap)
2000. szeptember 25.: Vezet a Milošević-ellenes koalíció
2001. április 2.: Slobodan Milošević börtönben
2001. október 8.: Amerikai ellencsapás Afganisztánra
2002. február 25.: A hágai törvényszék vádirata Milošević ellen
2002. szeptember 30.: Szerbiai elnökválasztás
2002. október 14.: Nem sikerült a választás
2003. március 16.: Eltemették Zoran Đinđićet a meggyilkolt szerb miniszterelnököt


=== Megjelenési szünet ===
1993. október 1. – 1994. április 12.: A szerbiai hatalom önkényeskedése miatt és papír- meg pénzhiány következtében nem, ill. hetente csak kétszer jelent meg.


== Lapszerkezet 2008-ban ==


== Egyéb jellemzők ==


=== A Magyar Szó egyéb lapkiadói tevékenységéből ===
Jó Pajtás - hetilap általános iskolásoknak
Mézeskalács - havonta megjelenő folyóirat a legkisebbeknek


=== A Magyar Szó könyvkiadói tevékenységéből ===
Molnár Tibor: Budapesti tudósítónk jelenti… Az 1956-os magyar forradalom a Magyar Szó hasábjain (2006) Gyűjteményes kötet a lap korabeli írásaiból
Purger Tibor: A Birodalom odavág. Egy jámbornak ígért külpolitika színeváltozása (2004) Esszékötet az USA iraki háborújának körülményeiről.
Sebestyén Imre (szerk.): Sorskérdéseink (2003) A vajdasági magyarság létkérdéseit tárgyaló írások gyűjteménye.
Magyarzó Pistike (Léphaft Pál könyvtervező): Válogatott messéim (sic!) (2002) Gál László, Pintér Lajos, Vukovics Géza, Kiss Erzsébet és J. Garai Béla szatirikus közéleti témájú írásainak gyűjteménye a Magyar Szó azonos c. rovatából.


=== Külföldi tudósítók ===
Brassó (Románia): Ambrus Attila
Budapest (Magyarország): [Betöltetlen]
Ljubljana (Szlovénia): Seniha Muharemi-Vukas
Pozsony (Szlovákia): Tuba Lajos
Ungvár (Ukrajna): Dunda György
Washington (USA): Purger Tibor (1991–2016)
Zágráb (Horvátország): [Betöltetlen]


=== A szerkesztőség ===
Kiadó, nyomda és terjesztő: Magyar Szó Lapkiadó Kft.
21000 Újvidék/Novi Sad, Mišić vajda u. 1., Vajdaság/Vojvodina, Szerbia/Srbija
Megjelenési gyakoriság: naponta, hétfőtől szombatig
Megjelenések száma évente: 300–310 (ünnepnapok számától függően)
Oldalak száma: 20–32 (a hétvégi kiadásé: 44–52)


== Idézetek ==
„Még mondja valaki, hogy Szerbiában nincs szabad sajtó: Minden független szerbiai szerkesztőség képviselve van itt, ebben a teremben!”

– Warren Zimmermannak, az USA utolsó jugoszláviai nagykövetének megjegyzése 1992. májusában, a State Departmentben megtartott sajtóértekezletén, miután az amerikai kormány visszahívta Belgrádból. A jelenlévők értették, hogy a nagykövet a Naša borbára és a Magyar Szóra gondolt.„...a ’60-as és ‘70-es években a Magyar Szó volt a világ legjobb magyar nyelvű napilapja”

– Dr. Kiszely István őstörténet-kutató, A magyar ember I-II. c. könyvében.


== Hivatkozások ==


=== Jegyzetek ===


=== Források ===
Fodor István: Magyar Szó − Hét évtized (Magyar Szó, 2014)
Fischer Jenő: Egy évtized krónikája (Magyar Szó, Újvidék, 2004)
Gerold László: Jugoszláviai magyar irodalmi lexikon (Forum, Újvidék, 2001)
Kalapis Zoltán: A Magyar Szó fél évszázada (Forum, Újvidék, 1994)


=== További információk ===
Magyar Szó Online
Magyar Szó lapozó - nyomtatott változat