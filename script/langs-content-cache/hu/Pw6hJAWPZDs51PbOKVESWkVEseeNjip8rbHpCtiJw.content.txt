revision: 26078950
title: "Coen testv\xE9rek"
url: https://hu.wikipedia.org/wiki/Coen_testv%C3%A9rek


---

Joel David Coen (1954. november 29. –) és Ethan Jesse Coen (1957. szeptember 21. –), ismertebb nevükön a Coen testvérek vagy Coen fivérek, Oscar-díjas amerikai filmrendezők, forgatókönyvírók, producerek. A rendezőpáros pályafutásának több mint 20 éve alatt olyan neves alkotásokat tudhat magáénak, mint a Véresen egyszerű, A nagy Lebowski vagy az Oscar-díjas Nem vénnek való vidék. A fivérek együtt írják és rendezik a filmjeiket, de előfordul, hogy Joel egyedül felel a rendezésért, Ethan pedig a produceri munkákat látja el. Híresek arról, hogy a legapróbb részletekig egyezik a véleményük az adott filmmel kapcsolatban, amin épp dolgoznak, így a színész maga dönti el, melyikükhöz fordul kérdésével, mindkettőjüktől ugyanazt a választ fogja kapni.


== Életük ==
Joel és Ethan a minnesotai St. Louis Park nevű városban születtek és nőttek fel, zsidó családban. Szüleik, Edward és Rena Coen mindketten egyetemi professzorok voltak, apjuk közgazdász, anyjuk pedig történész.
Gyerekkorukban Joel a fűnyírással megkeresett pénzéből vett egy Vivitar Super 8-as kamerát, amivel aztán újraforgatták a televízióban látott kedvenc sorozataikat. Első ilyen irányú kísérletük a Henry Kissinger, Man on the Go címet viselte. Cornel Wilde The Naked Prey című filmje náluk a Zeimers in Zambia lett, amiben Ethan is feltűnik, mint lándzsával harcoló őslakos.
1973-ban és 1976-ban érettségiztek a Saint Louis Park High School-ban. Joel ezután négy évig a New York University film szakán tanult, diplomafilmje egy harminc perces rövidfilm, a Soundings címet viseli. A kisfilmben egy süket barátjával szeretkező fiatal lányt láthatunk, a lány hangosan fantáziál párjának legjobb barátjáról, aki a szomszéd szobából hallgatja végig az egészet. Ethan a Princeton University-n hallgatott filozófiát és szerzett diplomát belőle 1979-ben. Diplomamunkája egy 41 oldalas esszé volt, a címe „Two Views of Wittgenstein's Later Philosophy”.
Az 1970-es évek végén mindketten a Weinstein kollégiumban laktak, ugyanott, ahol Rick Rubin és a szintén filmes Chris Columbus, Ralph Bakshi és Dan Goldman is.
1984-ben Joel elvette Frances McDormand amerikai színésznőt, aki később a fivérek hat filmjében is szerepelt és a Fargoban nyújtott alakításáért Oscar-díjat kapott legjobb női főszereplő kategóriában. A házaspár örökbe fogadott gyermeke Pedro McDormand Coen, aki Paraguayból származik.
Ethan felesége Tricia Cooke, vágó.
Családjaikkal mindkét pár New Yorkban él.


== Filmjeik ==
Véresen egyszerű (Blood Simple, 1984)
Arizonai ördögfióka (Raising Arizona, 1987)
A halál keresztútján (Miller's Crossing, 1990)
Hollywoodi lidércnyomás (Barton Fink, 1991)
A nagy ugrás (The Hudsucker Proxy, 1994)
Fargo (1996)
A nagy Lebowski (The Big Lebowski, 1998)
Ó, testvér, merre visz az utad? (O Brother, Where Art Thou?, 2000)
Az ember, aki ott se volt (The Man Who Wasn't There, 2001)
Kegyetlen bánásmód (Intolerable Cruelty, 2003)
Betörő az albérlőm (The Ladykillers, 2004)
Nem vénnek való vidék (No Country for Old Men, 2007)
Égető bizonyíték (Burn After Reading, 2008)
Egy komoly ember (A Serious Man, 2009)
A félszemű (True Grit, 2010)
Llewyn Davis világa (Inside Llewyn Davis, 2013)
Ave, Cézár! (Hail, Caesar!, 2016)
Buster Scruggs balladája (The Ballad of Buster Scruggs, 2018)


== Fontosabb díjaik ==


=== Oscar-díj ===
2008 díj: legjobb film (Nem vénnek való vidék)
2008 díj: legjobb adaptált forgatókönyv (Nem vénnek való vidék)
2008 díj: legjobb rendezés (Nem vénnek való vidék)
1997 díj: legjobb eredeti forgatókönyv (Fargo)


=== BAFTA-díj ===
2008 díj: legjobb rendezés (Nem vénnek való vidék)


=== Golden Globe-díj ===
2008 díj: legjobb forgatókönyv: (Nem vénnek való vidék)


=== Independent Spirit Awards ===
2010 díj: Robert Altman-díj (A Serious Man)


== Források ==
Hermann Péter: Ki kicsoda 2002 CD-ROM, Biográf Kiadó ISBN 963-8477-64-4


== További információk ==
Ethan Coen az Internet Movie Database oldalon (angolul)
Joel Coen az Internet Movie Database oldalon (angolul)
Ethan Coen a PORT.hu-n (magyarul)
Joel Coen a PORT.hu-n (magyarul)
Bill Green: A nagy Lebowski-könyv. Az élet, a nagy Lebowski, meg minden; előszó Jeff Bridges, ford. Bárány Borbála; Cartaphilus, Bp., 2008