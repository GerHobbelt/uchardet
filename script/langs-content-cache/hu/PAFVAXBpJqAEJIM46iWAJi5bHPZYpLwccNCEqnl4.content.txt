revision: 20461792
title: Barat (Kanfanar)
url: https://hu.wikipedia.org/wiki/Barat_(Kanfanar)


---

Barat  (olaszul: Baratto di Canfanaro) falu Horvátországban, Isztria megyében. Közigazgatásilag Kanfanarhoz tartozik.


== Fekvése ==
Az Isztria középső részén, Rovinjtól 17 km-re északkeletre, községközpontjától 5 km-re (közúton 10 km-re) északnyugatra, a Lim-völgytől nyugatra rétek és mészkődombok között fekszik.


== Története ==
Területe a középkorban az aquileiai pátriárka fennhatósága alá, a 15. századtól a dvigradi uradalomhoz tartozott. Mivel a velencei és az osztrák területek határán feküdt gyakran volt háborús összetűzések színhelye, ezért lakossága szinte teljesen kipusztult. A település újranépesülése azzal a népesség vándorlással van kapcsolatban, amikor a 16. század végén és a 17. század elején a török elől Dalmáciából nagy számú horvát menekült érkezett az Isztriára. A településnek 1880-ban 158, 1910-ben 220 lakosa volt. Az első világháború után a rapallói szerződés értelmében Isztria az Olasz Királysághoz került. A második világháború után Jugoszlávia része lett. Jugoszlávia felbomlása után 1991-ben a független Horvátország része lett. 2011-ben a falunak 59 lakosa volt. Lakói mezőgazdasággal (szőlő és olajbogyó) és állattartással (juh és szarvasmarha) foglalkoznak.


== Nevezetességei ==
Barat és Červari között található a kora román bencés Vasas Szent Péter (sv. Petar u Okovima) templom, homlokzata elé épített loggiával, három félköríves apszissal, a déli falához épített ciszternával. A templom közelében találtak 1912 előtt egy ezüst ereklyetartót és egy láncos ezüst keresztet a „Petrus votum solvit” felirattal. A mai templom 1689-ben épült.


== Lakosság ==


== További információk ==
Kanfanar község hivatalos oldala (horvátul)
Barat az Istrapédián  (horvátul)
Barat az Istarska enciklopédián  (horvátul)
Templomok és kápolnák az Isztrián  (németül)


== Jegyzetek ==