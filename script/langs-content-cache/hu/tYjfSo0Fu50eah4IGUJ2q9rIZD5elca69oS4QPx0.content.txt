revision: 26176844
title: Hua-sziget
url: https://hu.wikipedia.org/wiki/Sziget_Fesztiv%C3%A1l


---

A Sziget Fesztivál (vagy röviden Sziget, ritkábban angolul: Island Festival) Európa egyik legnagyobb könnyűzenei és kulturális rendezvénye, melyet minden év augusztusában rendeznek meg Budapesten, az Óbudai-szigeten. 2011-ben Európa huszonöt legnagyobb fesztiválja közül a Sziget lett az első a Yourope (európai fesztiválszövetség) és a Virtual Festivals Europe által szervezett szavazáson a „nagyfesztiválok" versenyében.


== Története ==


=== Előzmények ===
Az első könnyűzenei esemény az Óbudai-szigeten a KISZ által szervezett és 1980. augusztus 23-án megtartott „Fekete Bárányok” koncert volt a Beatrice, a P. Mobil és a Hobo Blues Band fellépésével. 1981. augusztus 22-én pedig a zenész szakszervezet által szervezett „Szuperkoncert” nevű rendezvényen lépett fel több akkori ismert magyar rockegyüttes. (Az eseményről Egy nap rock címmel készült film). 1991. június 28-30. között a szovjet csapatok kivonulásának megünnepléseként rendezték meg az Aurora punk zenekar első albumának nevéről kölcsönzött "Viszlát Iván!" fesztivált, amelynek a városligeti Felvonulási tér (ma Ötvenhatosok tere) mellett az Óbudai-sziget is helyszíne volt.


=== A Diákszigettől a Sziget Fesztiválig ===
A Sziget története Gerendai Károly és Müller Péter Sziámi saját ötlete alapján, Szekfű Balázs segédletével az 1993-ban megrendezett Diáksziget fesztivállal kezdődött „Kell egy hét együttlét” szlogennel. Az esemény helyszínéül ezúttal is az Óbudai-szigetet szemlélték ki, mely azóta is otthont ad a rendezvénynek.1994-ben a woodstocki fesztivál 25 éves jubileuma alkalmából Eurowoodstock címmel megrendezett Diákszigeten az eredeti fesztivál több fellépője (pl. Jethro Tull, Ten Years After) is koncertet adott. A fesztivál 1996-tól 2001-ig Pepsi Sziget néven, 2002 óta Sziget Fesztivál néven működik.
A 2000-es években vált összműfajúvá a fesztivál. Korábban zömmel alternatív és rockzenei stílusok voltak a meghatározóak a fellépő együttesek és előadók nyújtotta kínálatban.
2011-ben Európa huszonöt legnagyobb fesztiválja közül a Sziget lett az első a Yourope (európai fesztiválszövetség) és a Virtual Festivals Europe által szervezett szavazáson a „nagyfesztiválok" versenyében.2017-ben a „Providence Equity Partners” nevű amerikai befektetőcég lett a Sziget Kulturális Szervezőiroda többségi tulajdonosa.2020-ban a koronavírus járvány miatt a fesztivál 27 év után először elmaradt. 2021-ben másodszor is elmaradt.


=== „0.” és „mínusz” napok ===
A fesztivál „nulladik napján” (vagyis a hivatalos kezdés előtti napon) 2005-ben rendezett először koncertet a Sziget, akkor az Illés-együttes zenélt, alakulásuk negyvenedik évfordulóját ünnepelve, egyúttal elbúcsúzva a közönségtől. 2008-ban a nulladik napot megelőzte egy „mínusz egyedik”, a „Magyar Dal Napja”, melyen ismert magyar előadók játszottak általában egy vagy két számot saját repertoárjukból. 2012-ben bevezették a "mínusz kettedik" napot is (a Magyar Dal Napja előzetesét tartották a 2008-ashoz hasonló formában).
A Sziget Fesztivál programjai a hivatalos nyitás előtt:


=== Zajszennyezés, perek, megállapodások ===
A szervezők a környéken lakók érdekében számos zajszintcsökkentő intézkedést vezettek be az évek során; 1997-től kezdve Tarlós István óbudai polgármester nyomására a szabadtéri koncertek este 11-kor érnek véget legkésőbb, az ennél későbbi programok pedig zajszigetelő sátrakban kerülnek megrendezésre. Ezek bejárata elé zajszűrő falat telepítettek, ahogy az évek során több más helyszín mellé is. A leghangosabb, metálzenei tematikájú sátrat pedig 2008-ban a Duna partja mellől a sziget belsejébe költöztették. 1998 óta folyamatos a zajszintellenőrzés, melynek következtében Óbudával megszűntek a zajszennyezés miatti feszültségek, ellenben Újpesttel nem. Derce Tamás, Újpest polgármestere több pert is indított a Sziget Fesztivál ellen „birtokháborítás megszüntetése” címmel, annak zajossága miatt. 2002-ben a bíróság első és másodfokon is a Sziget javára döntött, akárcsak 2008-ban. Utóbbi beadványában Derce azt követelte, hogy a rendezvény szüneteltesse a műsorszolgáltatást este 10 és reggel 6 óra között, mely a szervezők szerint annak ellehetetlenülését eredményezte volna.Tarlós István 2001. július 10-én szerződést kötött a Sziget Fesztivál szervezőivel, mely egy olyan kitételt is tartalmazott, amely tiltotta volna a melegtémájú felvilágosítást. A szerződést a melegszervezetek által indított tiltakozás hatására a produkciós iroda három nappal később önmagára nézve semmisnek nevezte, és ezzel mintegy fel is mondta, a II–III. kerületi bíróság pedig ideiglenes intézkedéssel hatályon kívül helyezte, később pedig diszkriminatív és ezért alkotmánysértő volta miatt megsemmisítette a vitatott szerződéskiegészítést.2011 januárjában Tarlós István immár Budapest főpolgármestereként bejelentette, hogy a fesztivál számára a továbbiakban nem használható ingyenesen a helyszín (2008-ban már tervezett hasonlót Demszky Gábor, de ezt a következő években sem kivitelezték). A bérleti díjat az önkormányzat 2,5 milliárd forintban állapította volna meg, a szervezők azonban ezt irreálisan magas összegnek tartották. Tarlós és Gerendai végül kompromisszumot kötöttek: 50 millió forint területhasználati díjban állapodtak meg, valamint abban, hogy a fesztivál résztvevői kedvezménnyel vehetik igénybe a főváros egyes szolgáltatásait. Az ezekből származó bevételből a szervezők további 100 millió forint befizetését vállalták, továbbá hogy este 11 és hajnali 6 óra között nem lépik túl a legfeljebb 55 dB megengedett zajterhelést, valamint hogy változtatnak a színpadok tájolásán, a hangszigetelt sátrakban pedig limitereket alkalmaznak, amelyek egy szint fölött automatikusan leszabályozzák a hangerőt. Ha ezzel együtt is túllépnék a megengedett zajszintet, a Sziget napi egymillió forint kötbért fizet.Időközben kiderült, hogy a HVIM egyik tagja 2011. augusztus 1-jétől 20-ig, minden nap 10 órától 22 óráig tüntetést jelentett be az Óbuda-sziget nagyrétjére, ahol a fesztivál nagyszínpada is található. A tüntetés engedélyezését az tette lehetővé, hogy még januárban jelentették be, amikor nem volt aláírt szerződés a terület használatára. A HVIM később bejelentette a tüntetés időpontjának módosítását, áttéve annak kezdetét augusztus 9-re. Csakhogy ekkor már volt a fesztiválnak érvényes szerződése a terület használatára, így az nem minősül közterületnek. Ezért a rendőrségnek nem állt módjában tudomásul venni a tüntetést.


=== Terjeszkedés ===
A fesztivál anyagi sikeressége egyfelől a fellépők listájának bővülésében, másrészt a fesztivált rendező Sziget Produkciós Iroda által indított, vagy felvásárolt más fesztiválokban nyilvánult meg. A produkciós iroda rendezi a nemkülönben sikeres VOLT Fesztivált, a Balaton Sound elektronikus zenei fesztivált, a szenvedélybetegségekkel foglalkozó Szenvedélyek Napját, valamint rendezte az 1999-2005 között megrendezett Sport Szigetet egyéb rendszeres, vagy alkalmi, döntően zenei rendezvények mellett. 2010-ben első ízben (és eddig egyetlen alkalommal) rendezték meg a főképp az idősebb közönséget megcélzó StarGardent. A cég 2002 óta Magyarországon kívül is jelen van; ekkor rendezték meg először Marosvásárhely Weekend-telep nevű városrészében egy, a Maros folyóba nyúló félszigeten a Félsziget Fesztivált, mely hamar Erdély (és egész Románia) legnagyobb zenei fesztiváljává nőtte ki magát; fellépői döntő többségében magyarországi, vagy erdélyi magyar zenekarok, előadók.


== A fesztivál adatai ==

		
		
Az alábbi táblázat a fesztivál főbb adatait mutatja be 1993-tól.


=== 2022 ===


== További programok ==
A fesztivál kulturális jellegét a Civil Sziget részen kívül, ahol civil szervezetek munkájával ismerkedhet meg a nagyközönség és akár részt is vehetnek abban, mozi és több színház, valamint egyéb művészeti helyszín is biztosítja. Sportolási lehetőség, ingyenes internet-elérés szintén van. A rendezvény nagy figyelmet fordít a környezetvédelemre is. Úgynevezett zöld szervezetek szintén rendszeresen képviseltetik magukat a fesztiválon.
A fesztiválozók kényelmét bankautomaták, éttermek, elsősegély-nyújtó helyek, csomagmegőrző, gyermekmegőrző, posta, gyógyszertár, értékmegőrző és nyelvi segítséget nyújtó sátrak segítik.


== Jegyzetek ==


== További információk ==
 A Wikimédia Commons tartalmaz Sziget Fesztivál témájú kategóriát.
SZIGET busz (Budapest)
Sziget hajóvonal (Budapest)
Sziget életmódmagazin
A fesztivál honlapja
Sziget Fesztivál.lap.hu – linkgyűjtemény
Göbölyös N. László–Hegedűs Ákos: Sziget nemzedék, 1993–1998; magánkiad., Bp., 1999
Gábor Kálmán: A középosztály szigete; Belvedere Meridionale, Szeged, 2000 (Ifjúsági korszakváltás) (angolul is)
Jávorszky Béla Szilárd: Nagy Sziget Könyv. 10 év hév; CrossRoads Records, Bp., 2002
Benkő Imre: Arcok. Sziget Fesztivál. Hajógyári-sziget, Budapest, 1993–2002. Fotóesszé; Fotografus.hu–Alapítvány a Magyar Fotográfiáért, Bp., 2003
Sziget, Rulez!; szerk. Zimber Szilvia, szöveg Bajkó Annamária et al., naplórészletek Kiss Krisztina, ford. Hertelendi Alexandra, Daniel O'Connor; Ringier, Bp., 2005
Gábor Kálmán–Szemerszki Marianna: Sziget Fesztivál 2005. Az új fiatal középosztály és az élettervezés; Felsőoktatási Kutatóintézet, Bp., 2006 (Kutatás közben)