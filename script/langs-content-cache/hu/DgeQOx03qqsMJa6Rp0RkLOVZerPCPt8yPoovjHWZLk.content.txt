revision: 25740833
title: "Simon Tibor (labdar\xFAg\xF3, 1965\u20132002)"
url: https://hu.wikipedia.org/wiki/Simon_Tibor_(labdar%C3%BAg%C3%B3,_1965%E2%80%932002)


---

Simon Tibor (Budapest, 1965. szeptember 1. – Budapest, 2002. április 23.) labdarúgó, a Ferencvárosi TC válogatott játékosa, edző.


== Pályafutása ==
Játékos pályafutását a Pénzügyőrben, a kölyökcsapatban kezdte, majd a Központi Sportiskola ifi-csapatában folytatta. A Ferencváros leigazolta, első mérkőzését a Fradiban nemzetközi mérkőzéssel kezdte, 1985. augusztus 26-án a Kassa VVS Kosice elleni (0-0) találkozón, majd több mint 10 évig volt a ferencvárosi védelem meghatározó alakja.
Ez alatt az időszak alatt a Ferencvárossal három bajnoki címet nyert, 1992-ben, 1995-ben és 1996-ban, valamint Magyar Kupát és Szuper Kupát (1993, 1994, 1995) is.
1997-ben egy idényben a BVSC csapatához került, majd ismét a Ferencváros játékosa volt 1999-ig, amikor végleg abbahagyta fradista pályafutását.
1999 és 2001 között már edzőként, de játékosként is a BVSC és a REAC csapatának volt az edzője, ekkor került utolsó csapatához edzőként, a MATÁV Sopronhoz, 2001 decemberében.
Első válogatott mérkőzése 1989. november 15-én Sevillában volt, ahol a magyar válogatott 4-0 arányú vereséget szenvedett a spanyol nemzeti válogatottól.
A Ferencváros színeiben összesen 338 mérkőzést játszott (196 bajnoki, 87 nemzetközi és 55 hazai díjmérkőzést), míg a magyar válogatottnak 16-szor volt tagja.


== Halála ==
2002. április 21-én a Kispest elleni bajnoki mérkőzés után nem utazott vissza Sopronba a csapatával, megvacsorázott a saját tulajdonában lévő Hegedűs Gyula utcai éttermében, majd egy születésnapi összejövetelre ment el a Mammut bevásárlóközpontnál lévő „Caffe Allure” bárba. Az ünneplés közben a pezsgő kinyitásakor a pezsgő kifutott, más vendégekre is ráspriccelt.
A két társaság összeszólalkozott, a vitába beleavatkozott a szórakozóhely biztonsági személyzete is, aminek következtében tettlegességre is sor került. Simon az utcára menekült, de a verekedés itt is folytatódott. Miután Simon a földre került, fejére feltehetően viperával több csapást mértek, majd a magatehetlenül fekvő testet a biztonsági emberek otthagyták. A mentőket egyik barátja hívta ki. Miközben teste az úttesten feküdt, egy arra járó autó is elütötte, ám halálát nem ez okozta. A kiérkezett mentők még tudtak beszélni vele, majd elvesztette eszméletét. 
A Simont bántalmazó biztonságiak között volt egy szabadnapos készenléti rendőr törzsőrmester is, akit az eset után állásából parancsnoka felfüggesztett.
Súlyos koponya- és agysérüléssel a Szent János Kórházba vitték, ahol azonnal megoperálták. A következő két napon három koponyaműtétet is végrehajtottak rajta (vérömlenyeket távolítottak el, majd a koponyára nehezedő nyomást csökkentették). Kedd reggel még úgy tűnt, a beavatkozások sikeresek lesznek. Kedd este Simon állapota válságosra fordult, az agyhalál tünetei jelentkeztek, és 2002. április 23-án 23 óra körül belehalt sérüléseibe. A halottkém a szemgolyóját a koponyaüreg hátsó részében találta meg, ami szinte egyértelműen vipera általi „kivégzésre” utal.


== Pályafutásának adatai, díjai ==
Csapatai: Pénzügyőr kölyök, KSI ifi, Ferencváros (1985-1996), (1997-1998), BVSC (1997. tavasz), (1999-2001), REAC (2001. ősz)
NB I-es mérkőzéseinek száma: 204, 2 gólt szerzett.
Mérkőzésszáma a Ferencvárosban: 338 (196 bajnoki, 87 nemzetközi, 55 hazai díjmérkőzés)
Góljainak száma: 7 (2 bajnoki, 2 nemzetközi, 3 hazai díjmérkőzés)
Bajnoki címek: 1991-92, 1994-95, és az 1995-96-os szezonban
Magyar Kupa győzelem: 1993, 1994, 1995
Szuper Kupa győzelem: 1993, 1994, 1995
Jubileumi mérkőzései: 100. bajnoki: FTC-Rába ETO 6-0 (1992). 100. FTC díjmérkőzés: Norwich City-FTC 2-0 (1990), 200. FTC díjmérkőzés: FTC-PMSC 1-0 (bajnoki mérkőzés, 1993), 300. FTC díjmérkőzés: FTC-Békéscsaba 3-0 (bajnoki mérkőzés, 1995)
Díjai, elismerései:
Fradi-futballkedvencek Kupája (1994 és 1995)
Fradi-aranyszív medál (1992 és 1995)
Válogatottbeli szereplések száma:16, első válogatottsága: 1989. november 15., Sevilla: Spanyolország-Magyarország 4-0, utolsó válogatottság: 1995. október 11., Zürich: Svájc-Magyarország 3-0
Edzői pályafutása: BVSC (játékos-edző, 1999-2001), REAC (játékos-edző, 2001. ősz), Matáv-Sopron (vezetőedző, 2002. tavasz)

 Ferencváros
Magyar bajnokság
bajnok (3): 1992, 1995, 1996
ezüstérmes (3): 1989, 1991, 1999
bronzérmes (3): 1990, 1993, 1997
Magyar Kupa
győztes (4): 1991, 1993, 1994, 1995
Magyar szuperkupa
győztes (2): 1994, 1995
döntős (1): 1992
Bajnokok ligája
csoportkör (1): 1995-1996


== Halála után ==

Lezárult az a büntetőeljárás, amely a verekedésben részt vevő biztonságiak (köztük a felfüggesztett rendőr törzsőrmester) ellen indult. A végső ítéletet 2007 januárjának utolsó napjaiban mondták ki, eszerint az első fokon eljáró Fővárosi Bíróság 2004-ben emberölés miatt 8 és 12 év közötti szabadságvesztéseket szabott ki, ám azt a döntést a tábla 2005-ben megalapozatlanság miatt hatályon kívül helyezte. A megismételt eljárásban az elsőrendű vádlott bűnösségét már csupán halált okozó súlyos testi sértés, társaiét pedig garázdaság miatt mondta ki a Fővárosi Bíróság, és éppen annyi szabadságvesztésre ítélte őket, amennyivel a korábban letöltött előzetes letartóztatást beszámítva még nem kellett börtönbe vonulniuk. Ezt a határozatot az ítélőtábla a másodrendű vádlott esetében úgy változtatta meg, hogy másfél éves szabadságvesztését két és fél évre súlyosította, így a lehetséges kedvezményeket figyelembe véve is legalább hét hónapra kellett visszamennie a börtönbe.A másodrendű vádlott esetében a bíróság azért súlyosította a szabadságvesztést, mert a férfi többször volt büntetve, továbbá a vádbeli cselekménysorozatban társainál súlyosabban értékelhető magatartást tanúsított.
Az FTC megkérte és megkapta a Magyar Labdarúgó Ligától azt az engedélyt, hogy a 2-es mezét (Simon egykori mezének számát) visszavonja, azaz a jövőben nem léphet ilyen számú mezzel pályára felnőtt ferencvárosi játékos.
Az Üllői úton búcsúmérkőzést rendeztek tiszteletére.
Simon Tibor-díj: Dragóner Attila, Lipcsei Péter, Mátyus János és Szűcs Lajos alapították meg a Simon Tibor-díjat, melyet a szurkolók szavazatai alapján egy felnőttnek, a szakvezetők szavazatai alapján pedig egy ifjúsági játékosnak ítélhetnek oda. (Eddigi díjazottak: 2006: Laczkó Zsolt, 2005: Nagy József, 2004: Dragan Vukmir, Somogyi Péter, 2003: Gera Zoltán és Vass Ádám, 2002: Szűcs Lajos, Rékasi Csaba)
A Matáv Sopron (ma: FC Sopron) akkori vezetése bejelentette, hogy Simon Tibor örökös tiszteletbeli vezetőedző lett, és utódai posztjuk megjelöléseként vezetőedző helyett az edző kifejezést használják majd.
Halála után minden FTC-meccsen a 23. percben bemondják a nevét.
Halálának 10. évfordulójára az FTC emlékfilmet készíttetett A legendás kettes címmel.


== Statisztika ==


=== Mérkőzései a válogatottban ===


== Jegyzetek ==


== Külső hivatkozások ==
https://web.archive.org/web/20060502042742/http://www.ftc.hu/index.php?action=simi
https://web.archive.org/web/20070703235155/http://gportal.hu/portal/simontibi/
Simon Tibor síremléke a findagrave.com-on


== Források ==
Ki kicsoda a magyar sportéletben?: II. kötet (I–R). Szekszárd: Babits. 1995.   51. o. ISBN 963-495-011-6  
Simon Tibor (labdarúgó, 1965–2002) NB I-es statisztikája a Nemzeti Labdarúgó Archívum oldalán