revision: 26181526
title: Animal
url: https://hu.wikipedia.org/wiki/Animal_Crossing_(sorozat)


---

Az Animal Crossing (どうぶつの森; Hepburn: Dōbutsu no Mori, ’Állatok erdeje’) közösségszimulációs videójáték-sorozat, melyet a Nintendo fejleszt és jelentet meg. A sorozat tagjaiban a játékos által irányított emberi szereplő antropomorf állatok lakta faluba költözik, ahol különböző feladatokat, így horgászást, bogárfogást, fosszíliagyűjtögetést kell végeznie. A sorozat a nyíltvégű játékmenetéről és a játékrendszer belső órájának és naptárrendszerének kiterjedt használatáról ismert, melyekkel az idő valós múlását szimulálja. Négy fő Animal Crossing-játék jelent meg világszerte, egy-egy Nintendo GameCube és Wii asztali konzolokra, illetve szintén egy-egy Nintendo DS és 3DS kézikonzolokra. A sorozat kritikailag és kereskedelmileg is sikeres, 2016. december 31-ig közel 31 millió példányt adtak el belőle világszerte. 2015-ben Animal Crossing: Happy Home Designer és Animal Crossing: Amiibo Festival címen két spin-off játék jelent meg Nintendo 3DS-re és Wii U-ra, melyeket 2017-ben az Animal Crossing: Pocket Camp követett.


== Játékmenet ==
A játékos az összes Animal Crossing-játékban egy emberi szereplő szerepét ölti magára, aki egy antropomorf állatok lakta vidéki falucskába költözik és határozatlan ideig ott is él. A játékmenet nyíltvégű: a játékosoknak nincs meghatározott feladatuk, azonban arra vannak biztatva, hogy különböző cselekményekkel töltsék ki az idejüket a faluban, így többek között tárgyak gyűjtögetésével, növények vagy tárgyak ültetésével vagy a falucska lakóival való társalgással. Az összes Animal Crossing-játék valós időben játszódik, használva a rendszer belső óráját és naptárrendszerét. Ennélfogva az idő múlása, illetve a jelenlegi évszak és napszak a játék világában a valóságot tükrözi. Bizonyos játékbeli események, így az ünnepnapok vagy a növények növekedése, bizonyos időpontokban vagy bizonyos időtartam elmúlásával következnek be.Az Animal Crossing sorozat egyik említésre méltó tulajdonsága a magas szintű testreszabhatóság, mely akár a játék kimenetelére is hatással lehet. Az irányítható szereplő nevét és nemét a játékos adja meg a játék kezdetén, kinézetük ruhadarabok és kiegészítők vásárlásával vagy tervezésével módosíthatóak, illetve a Wild World óta a hajstílusuk is megváltoztatható. A játékos háza bebútorozható, dekorálható és később bővíthető is: a játékos bútordarabokat gyűjthet vagy vásárolható Tom Nooktól, a falu kereskedőjétől, majd azokat a házában bárhol elhelyezheti, valamint a tapéta- és a padlómintát is megváltoztathatja. Ugyan a New Leafet leszámítva a domborzat, az épületek elhelyezkedése és a kezdeti lakosok véletlenszerűen generáltak, azonban a falu nevét és indulóját, valamint bizonyos lakosok jelmondatát szintén a játékos határozza meg.Az Animal Crossing egyik jelentősebb aspektusa a gyűjtögetés: a játékosok bejárhatják a falut és tárgyakat gyűjthetnek össze, köztük gyümölcsöket a fákról, kagylókat vagy kidobott tárgyakat. Szinte az összes tárgyat el lehet adni Tom Nooknak harangokért, a játékbeli valutáért; a játékosok azon tárgyakat, melyekért Tom Nook nem fizet ingyen átadhatják neki. A játékosok általában minél gyakrabban gyűjtögetnek tárgyakat, hogy ezzel több haranghoz jussanak és megvehessék a kívánt tárgyakat. Egyes tevékenységekhez, így a horgászathoz vagy a bogárgyűjtögetéshez erre kialakított eszközök is elérhetőek. A különleges tárgyak, így a fosszíliák és a festmények odaadományozhatóak a helyi múzeumnak. A játékos beszélgetéssel, levelezéssel, barterezéssel és bújócskázással a többi állati lakossal is szocializálódhat. A lakosok a játékos döntései alapján be- és kiköltözhetnek a faluból.
Az Animal Crossing összes része  lehetőséget ad a játékosok közötti kommunikáció valamilyen formájára, legyen az off- vagy online. Egy falu legfeljebb négy emberi játékosnak adhat otthont, azonban adott időben kizárólag egy járhatja be azt. A játékosok a postán vagy a hirdetőtáblán hagyott írott üzenetekkel is kapcsolatba léphetnek egymással. A GameCube-változat lehetőséget ad a játékosoknak, hogy meglátogassák egymás faluját a játék adatát tartalmazó memóriakártyák cserélgetésével, de az összes további epizódban az interneten, a Nintendo Wi-Fi Connection szolgáltatáson keresztül látogathatják meg egymást, bár a Let’s Go to the Cityben a DS Suitcase alkalmazással is meglátogathatják egymást.


== Videójátékok ==


=== Fősorozat ===


==== Animal Crossing (2001) ====
Az Animal Crossing (どうぶつの森; Hepburn: Dōbutsu no Mori, ’Állatok erdeje’) eredetileg 2001-ben jelent meg Nintendo 64-re, kizárólag Japánban. Ugyanazon évben Nintendo GameCube asztali konzolra is megjelent a játék feljavított átirata. Ez a változat jelent meg Észak-Amerikában 2002. szeptember 15-én, Ausztráliában 2003. október 17-én és Európában 2004. szeptember 24-én. 2003-ban Japánban Dóbucu no mori e+ címmel egy kibővített verzió is megjelent. A játék 2006-ban Kínában is megjelent az iQue Playerre.


==== Animal Crossing: Wild World (2005) ====
Az Animal Crossing: Wild World (おいでよ どうぶつの森; Hepburn: Oideyo Dōbutsu no Mori, ’Gyere az állatok erdejébe!’) 2005. november 23-án jelent meg Japánban, 2005. december 5-én Észak-Amerikában, 2005. december 8-án Ausztráliában és 2006. március 31-én Európában, kizárólag Nintendo DS kézikonzolra. A játék volt a sorozat első tagja, mely használta a Nintendo Wi-Fi Connection lehetőségeit.


==== Animal Crossing: Let’s Go to the City (2008) ====
Az Animal Crossing: Let’s Go to the City (街へ行こうよ どうぶつの森; Hepburn: Machi e Ikō yo Dōbutsu no Mori, ’Állatok erdeje: Irány a város!’) vagy észak-amerikai címén Animal Crossing: City Folk 2008. november 16-án jelent meg Észak-Amerikában, 2008. november 20-án Japánban, 2008. december 4-én Ausztráliában és 2008. december 5-én Európában, Wiire. A játék később, 2010-ben Dél-Koreában is megjelent. A Let’s Go to the City volt az első Wii-játék, mely használta a Wii Speak kiegészítőt, mely lehetőséget biztosított arra, hogy a játékosok internetes játék alatt beszélgethessenek egymással.


==== Animal Crossing: New Leaf (2012) ====
Az Animal Crossing: New Leafet (とびだせ どうぶつの森; Hepburn: Tobidase Dōbutsu no Mori, ’Állatok erdeje: Ugorj ki!’) a 2010-es Electronic Entertainment Expo játékkiállításon jelentették be. A New Leaf 2012. november 8-án jelent meg Japánban, 2013. június 9-én Észak-Amerikában, 2013. június 14-én Európában és 2013. június 15-én Ausztráliában, kizárólag Nintendo 3DS kézikonzolra. A sorozat korábbi tagjaival ellentétben itt a játékosok a falucska polgármesteri szerepét töltik be.
2016 novemberében megjelent egy jelentős új frissítés a játékhoz, melyet Welcome Amiibo alcímmel dobozos formában is megjelentettek. A frissítés több új helyszínt, tárgyat és minijátékot is hozzáadott a játékhoz.


=== Spin-off játékok ===


==== Animal Crossing: Happy Home Designer (2015) ====
Az Animal Crossing: Happy Home Designer (どうぶつの森 ハッピーホームデザイナー; Hepburn: Dōbutsu no Mori: Happī Hōmu Dezaina, ’Állatok erdeje: Boldog lakberendező’) közösségszimulációs játék Nintendo 3DS-re, az Animal Crossing sorozat első spin-off címe. A játék 2015. július 30-án jelent meg Japánban, 2015. szeptember 25-én Észak-Amerikában, 2015. október 2-án Európában és 2015. október 3-án Ausztráliában. A játék központi témája a falusiak házának megtervezése a kéréseik szerint. A játékosok Amiibo-kártyák beolvasásával különleges szereplők házait is megtervezhetik. A játék 60 értékelés alapján 66/100-as átlagpontszámon áll a Metacritic gyűjtőoldalon, ami „megosztott vagy átlagos” kritikákra utal.


==== Animal Crossing: Amiibo Festival (2015) ====
Az Animal Crossing: Amiibo Festival (どうぶつの森 amiiboフェスティバル; Hepburn: Dōbutsu no Mori: amiibo Fesutibaru, ’Állatok erdeje: Amiibo-fesztivál’) partijáték Wii U-ra, mely erőteljesen az Amiibo-figurákra támaszkodik. A játék 20 értékelés alapján 46/100-as átlagpontszámon áll a Metacriticen, ami „általánosságban kedvezőtlen” kritikákra utal.


==== Animal Crossing: Pocket Camp (2017) ====
A Nintendo a 2016 április pénzügyi találkozóján bejelentette, hogy az Animal Crossing és a Fire Emblem lesz a cég második és harmadik mobiltelefonos játéka. 2016 szeptemberében a Nintendo közzétette, hogy a játékok világszerte csak 2017 elején fognak megjelenni, hogy a nem sokkal előttük bejelentett Super Mario Run fejlesztésére öszpontosíthassanak. 2017 januárjában a Nintendo bejelentette, hogy az Animal Crossing-játék megjelenését ismét elhalasztják, hogy a Super Mario Run androidos változatára koncentrálhassanak.2017 júniusában Reggie Fils-Aimé, a Nintendo of America elnöke bejelentette, hogy a játék még a 2017-es év ége előtt meg fog jelenni. Az Animal Crossing: Pocket Camp címre keresztelt játék 2017 októberében jelent meg Ausztráliában, melyet november 21-én követett a világszerte való megjelenés.


=== Applikációk ===
Animal Crossing Plaza, WaraWara Plaza-applikáció Wii U-ra, az Animal Crossing: New Leaf népszerűsítésének része.
Animal Crossing Clock, óraalkalmazás Nintendo DSi és Nintendo 3DS kézikonzolokra.
Animal Crossing Calculator, számológépalkalmazás Nintendo DSi és Nintendo 3DS kézikonzolokra.
Photos with Animal Crossing, kameraalkalmazás Nintendo 3DS-re, mellyel Animal Crossing-szereplőkkel közös fényképeket kehet készíteni.


== Fogadtatás és hatása ==
Az Animal Crossing-játékok pozitív fogadtatásban részesültek. A sorozat négy főjátéka az adott konzol legtöbb példányban elkelt játékai közé tartozik. Az Animal Crossingból 2,321 millió, a Wild Worldből 11,75 millió, a Let’s Go to the Cityből 3,38 millió, míg a New Leafből 11,23 millió példány kelt el. A Happy Home Designer spin-offból 3,04 millió példány kelt el. Az Amiibo Festival kritikailag és kereskedelmileg is bukás volt; Japánban mindössze 26 325 példányt adtak el belőle. Összességében az Animal Crossing sorozatból közel 31 millió példány fogyott.
A Wild World Dóbucu no mori című anime-filmadaptációját 2006. december 16-án mutatták be Japánban. A filmet az OLM, Inc. gyártotta és a Toho forgalmazta. A Dóbucu no mori 1,8 milliárd jenes bevételt hozott a mozikban.A 2008-ban megjelent Super Smash Bros. Brawl című Wii-játékban a Wild Worldben látható elemek is szerepelnek. Ezek közül a legjelentősebb az állati falun alapuló „Smashville” nevű pálya, melynek a Wii-rendszerórája szerint változik a látképe, illetve az eredeti játékból átemelt és újrakevert dalokat is tartalmaz. Az összes Animal Crossing-játékban szereplő Mr. Resetti és a veremmag segédtrófeaként és tárgyként jelenik meg benne. A Brawlban ezeken felül 24 Animal Crossing-szereplőn és tárgyon alapuló gyűjthető trófea is helyet kapott.A Wii Musicban két Animal Crossing-dal is játszható.A Nintendo Land „Animal Crossing: Sweet Day” című minijátéka az Animal Crossing-sorozaton alapul. A játék célja, hogy a Wii Remote-játékosok a területen elszórt cukorkákat összegyűjtsék anélkül, hogy az egyetlen Wii U GamePad-játékos által irányított két kapuőr el ne kapja őket.A Super Smash Bros. for Nintendo 3DS és Wii U játékokban a falusi (Villager) játszható harcos jelképezi az Animal Crossing sorozatot. Mozdulatai között szerepel a többi játékos elfogása hálóval és Lloid rakétakénti kilövése. Ezek mellett a New Leafben megjelent Isabelle segédtrófeaként érhető el, illetve két Animal Crossing-pálya is szerepel a játékban: a „Town & City” a City Folkból a Wii U-változatban, illetve a „Tortimer Island” a New Leafből a 3DS-változatban. A Brawlban megjelent „Smashville” pálya is szerepel a Wii U-verzióban.A falusi és Isabelle játszható szereplő a Mario Kart 8-ban, illetve egy az Animal Crossingon alapuló versenypálya is helyet kapott a játékban.2015. június 5-én egy frissítés képében Isabelle és Mr. Resetti kosztümök kerültek be a Monster Hunter 4 Ultimate című játékba.


== Fordítás ==
Ez a szócikk részben vagy egészben  az   Animal Crossing című angol Wikipédia-szócikk ezen változatának fordításán alapul.  Az eredeti cikk szerkesztőit annak laptörténete sorolja fel. Ez a jelzés csupán a megfogalmazás eredetét és a szerzői jogokat jelzi, nem szolgál a cikkben szereplő információk forrásmegjelöléseként.


== Források ==


== További információk ==
A sorozat weboldala (angolul)