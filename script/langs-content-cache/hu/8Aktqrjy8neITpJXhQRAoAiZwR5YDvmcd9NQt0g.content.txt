revision: 26157901
title: Szepeshely
url: https://hu.wikipedia.org/wiki/Szepeshely


---

Szepeshely (szlovákul Spišská Kapitula, németül Zipser Kapitel, latinul Capitulum Scepusiense) Szepesváralja településrésze Szlovákiában, az Eperjesi kerület Lőcsei járásában. A Szepesi egyházmegye központja.


== Fekvése ==
A Szepesváralja városközpontjától nyugatra emelkedő dombon fekszik.


== Története ==
A városka Magyarországon egyedülálló egyházi város volt, melynek egyetlen utcája a kanonoksor, mellette áll a püspöki palota és a székesegyház.
A település a 11. században keletkezett egy megerősített bencés kolostor szomszédságában. A 12. századtól a szepesi prépostság székhelye. 1647-ben jezsuitákat telepítettek ide, akik kolostort és gimnáziumot építettek. Védőfalai 1662 és 1665 között épültek ötszögű tornyokkal erősítve, ma is teljes épségben állnak. A gimnázium 1671-ben a jezsuitákkal együtt Lőcsére költözött. 1776 óta püspöki székhely. A kolostort 1810 és 1815 között klasszicista stílusban szemináriumnak építették át. A káptalan 1848-ig hiteleshely volt, rendkívül gazdag levéltárral.
1910-ben 259-en, többségében szlovákok lakták, jelentős magyar kisebbséggel. A trianoni diktátumig Szepes vármegye Szepesváraljai járásához tartozott.
1945-ben közigazgatásilag Szepesváraljához csatolták.


== Látnivalók ==

A püspöki székesegyháza helyén 1140-ben már állott egy román templom. A jelenlegi kéttornyú Szent Márton bazilikát 1232-ben kezdték építeni és 1275-ig épült. 1382-ben a Corpus Christi kápolnával bővítették, de 1488 és 1493 között ezt a Zápolya kápolnával helyettesítették, itt láthatók a család síremlékei. A templomnak 15. századi freskói, táblaképei vannak. Károly Róbert megkoronázását ábrázoló freskója 14. századi. A székesegyházat 1873 és 1889 között barokk stílusban építették át. Egyes források szerint az egri vár 1552. évi ostroma alatt a várban másodkapitányként szolgáló (az ostrom után 1553. március 11-ig kapitány) Mekcsey Istvánt a Sajóvárkonyban 1553. március 13-án történt meggyilkolása után a Szent Márton Székesegyházban temették el.
Püspöki palotája 1281-ben préposti palotának épült, 1776-ban barokk stílusban átépítették.
Kanonokházai a 18. század végén épültek.


== Irodalom ==
Méry Gábor - Jankovics Marcell: St. Martin Cathedral, Spišská Kapitula.
Janovská - Olejník a kol. 2017: Katedrála sv. Martina v Spišskej Kapitule.
Michal Slivka 2010: Ku genéze sakrálnych stavieb v Spišskej Kapitule. In: Z dejín Spišského prepoštstva. Spišské Podhradie, 43-50.
Zuzana Ludiková – Mikó Árpád – Pálffy Géza 2007: A szepeshelyi Szent Márton-templom, egy felső-magyarországi katolikus központ késő reneszánsz és barokk sírkövei és halotti címerei. In: Művészettörténeti Értesítő, 56/2, 313–344. oldal
E. Lorad 1957: Umelecko- historické pamätné kostoly na Slovensku. Trnava.


== Jegyzetek ==


== Külső hivatkozások ==
A szepesi egyházmegye honlapja
Rövid ismertető
Szepeshely a világörökség része (angolul)
Slovakia travel
Tatry.sk
A káptalan honlapja
Szepeshely a gótikus út honlapján
Szepeshely a térképen


== Lásd még ==
Szepesváralja