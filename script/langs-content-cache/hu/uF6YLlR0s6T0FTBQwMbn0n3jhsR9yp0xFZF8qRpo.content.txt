revision: 26266519
title: "Czir\xE1ky J\xF3zsef"
url: https://hu.wikipedia.org/wiki/Czir%C3%A1ky_J%C3%B3zsef


---

Gróf ciráki és dénesfai dr. Cziráky József Béla László Barnabás (Sárosd, 1883. június 11. - Dénesfa, 1960. augusztus 10.) politikus, császári és királyi kamarás, főispán, kormánybiztos.


== Élete ==
Cziráky Béla gróf nyugalmazott külügyminisztériumi osztályfőnök és Esterházy Mária grófnő legidősebb gyermeke. Elemi és középiskoláit Székesfehérvárott és Bécsben végezte, majd Bécsben és Budapesten jogot hallgatott, ugyanitt avatták jogi doktorrá 1905-ben. Tanulmányi utakat tett Spanyolországba, Franciaországba, Angliába, Olaszországba, Törökországba, Görögországba, és további országokba a Közel-Keleten és Afrikában.
1907-től Sopron vármegye törvényhatósági bizottságának, 1911-től pedig a Főrendiháznak is tagja. Huszártisztként beállt a hadseregbe, a 9. számú Nádasdy-huszárezredben szolgált a szerb, az orosz és a román fronton. A hadszíntéren tanúsított magatartása miatt többször is kitüntették, végül a szerb fronton súlyosan megsebesült, hamar ki is lépett a szolgálatból. IV. Károly király koronázásakor aranysarkantyús lovag lett. 1917-ben Sopron szabad királyi törvényhatósági joggal felruházott város és Sopron vármegye főispáni tisztét bízta rá az Esterházy-kormány. 1920-ban már Vas vármegye főispánjaként és Nyugat-Magyarország kormánybiztosaként iktatták be hivatalába, de 1921-ben már fel is mentették tisztségéből. Sok éven át a Sopronmegyei Gazdasági Egyesület elnöke volt, de több társadalmi, gazdasági és jótékonysági szervezet vezető tagja is volt. 1922-ben Szombathely városa választotta nemzetgyűlési képviselővé pártonkívüliként, de mandátumának lejárta után egy időre visszavonult a politikától és dénesfai birtokán gazdálkodott. Ezek mellett a királyi család magyarországi ingatlanainak vagyonkezelője is volt.
Cziráky gróf dénesfai birtokán szállt le repülőgépével Károly király visszatérési kísérletekor. A második nemzetgyűlésben Szombathely kerületét képviselte, majd az örökös jogú főrendiházi családok felsőházi képviselőnek választották 1927-ben.


== Családja ==
Andrássy Ilona grófnő (1886–1967), Andrássy Tivadar gróf leánya, Esterházy Pál özvegye lett a neje 1917-ben, majd három gyermekük is született:

Miklós Gyula Lajos Frigyes (1918–1944), neje: gróf galántai Esterházy Ilona (1921)
Pál György Béla Özséb (1919), neje: gróf csikszentkirályi és krasznahorkai Andrássy Mária (1921)
Béla József Károly Mária (1921), első neje: Jill Tweedie (1932), második neje: Elisabeth Riess (1942)


== Források ==
Révai nagy lexikona, XX. kötet, 122. old (online hozzáférés)
A Cziráky-családfa Miroslav Marek honlapján
Magyar Politikai Lexikon, I. kötet, 82-83. old (online hozzáférés)