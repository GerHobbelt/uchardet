revision: 26248208
title: "Szmodics D\xE1vid"
url: https://hu.wikipedia.org/wiki/M1_H%C3%ADrad%C3%B3


---

A Híradó (vagy az egyértelműsítés végett gyakran M1 Híradó) az MTVA hírműsora, amelyet naponta minden órában egészkor sugároznak az M1-en. Egyes híradókat a Duna és a Duna World csatorna is közvetít. A műsor korábban az M2-n és az M3-on is látható volt. A fő kiadása 19:30-kor kezdődik. A műsort a Duna Média munkatársai szerkesztik és az MTVA gyártja.


== Története ==


=== A kezdetek ===
A Híradó a Magyar Televízió első önálló műsora, amelynek alapító főszerkesztője Matúz Józsefné volt, 1957. július 2-án volt látható (ekkor még Képes Híradó címmel), majd egy rövid ideig Keddtől keddig néven sugározták.  1958. április 8-án felvette a TV Híradó nevet, és ebben az évben elkészült az első igazi főcíme. A képen Dobrovits István gyártásvezető látható, aki befordul a kamerával és megjelenik a TV Híradó felirat. (A kamera egy angol gyártmányú, PYE Mark II típusú, Orthicon elektroncsöves, revolveroptikás monochrome stúdiókamera volt, súlya 50.5 kg, Cambridge-ben gyártották.)  A kép alatt trombitaszót hallunk, amely a főcímmel együtt kultikussá vált az országban. Ezt Palásti Pál találta meg 1959-ben egy ismeretlen zeneműben, majd Vujicsics Tihamér átdolgozta az 1960-as évek közepén. 1982-ben ismét újrahangszerelték.1961. október 2-tól a műsor rögzített 19:30-as kezdéssel jelentkezik. 1967. január 1. és 1970. október 7. között általában este 20:00-kor kezdődött, majd október 8-tól újra 19:30-tól sugározták. 1979 áprilisától a Híradót már teljes egészében színesben készítik.
1986. január 1-jén Aczél Endre lett a főszerkesztő. 1986. március 25-től új főcímet kapott a műsor Presser Gábor zenéjével és elmaradt a nevéből a TV szó. 1988. szeptember 5-től új főcímet használtak, és megújult a vezérlő, a zene viszont nem változott. 1990. szeptember 24-én ismét megújultak. 1992 decemberétől 1993. március 21-ig egy – a szakemberek szerint igénytelen – főcímet és hátteret használtak. 1993. március 22. és szeptember 26. között ismét az 1990-1992-es főcím volt látható, Pálfy G. István főszerkesztése alatt. 1993. szeptember 27-én megújult a főcím, a zenéjét Szokolay Sándor szerezte és a Magyar Rádió szimfonikus zenekara játszotta. 1994. július 21-én szinte a teljes addigi szerkesztőgárda kicserélődött, és átmenetileg az aktuális adásban szereplő vágóképekből összeállított főcímmel jelentkezett. Ősszel a vezérszín a kék lett, ami 1995-ben sötétebb árnyalatot kapott. A „higanyos” főcímet 1996. január 8-án felváltotta a földgömbös. Ez időben a stúdió egy blue-box technikával felszerelt stúdió volt, és Budapest látképe volt látható a műsorvezető mögött. 2000. március 20-án teljesen megújult, a főcím zeneszerzője Berkes Balázs volt. 2002. november 3-án ismét felfrissítették a design-ját. 2005. február 13-tól 2007. szeptember 9-ig ismét új főcímet használt. 2006. szeptember 11. és 2007. július 1. között az esti fő kiadása fél órával korábban, 19 órakor kezdődött. 2007. szeptember 10. és 2015. március 14. között kék-piros-fehér színvilágú főcímet használtak.


=== Vetélytársak házon belül ===
A rendszerváltáskor a Híradónak naponta 3 kiadása volt (kettő az MTV1-en, egy pedig az MTV2-n). Hankiss Elemér elnöksége alatt, 1990. szeptemberében kiírtak egy pályázatot egy független híradó létrehozására, amiből 1991. január 3-tól pályázati híradók készültek az MTV2-n, 21 órától. Nyertest nem hirdettek, de 1991 májusában elindult Bánó András vezetésével az Esti Egyenleg az MTV2-n, majd 1994–1996 között Objektív címmel készült háttérműsor. Szintén ilyen műsor volt az Aktuális 1996–2002 között.
2008. január 28-án indult az M2-Híradó. Ez az adás inkább a világban zajló eseményekre, a gazdaságra és a kultúrára fókuszált. Az első adást Novodomszky Éva vezette. 2010. január 3-án volt az utolsó adása, Hegedűs Judit vezette. Január 4-étől 20 órai kezdettel a fő kiadást ismételte az M2 2015. március 14-ig.
2008. november 5-től Híradóweb címmel készültek rövid hírek a webm3 oldalon. A műsor kétóránként 5–10 percben jelentkezett.


=== Költözés ===
A Hír Szerkesztőség és így a Híradó volt az utolsó a műsorgyártók közül, aki elköltözött a Szabadság térről 2009. június 28-án. Az M1 fél 8-as adásában D. Tóth Kriszta búcsúzott el a volt székháztól.
Másnap reggel Acél Anna köszöntötte a nézőket, egy ideiglenes bluebox rendszerű stúdióból. A műsor díszlete csak néhány nappal később épült fel újra. A műsor a IV-es stúdióban készül.


=== 2010-2015 ===
2010. január 4-től az Időjárás-jelentést az MTV stúdiójában készítették, az OMSZ adataival és meteorológusaival. Február 14-től a belső gyártású műsorok, így a Híradó is, 16:9-es képarányban készülnek. 2011. január 3-tól a műsort a Médiaszolgáltatás-támogató és Vagyonkezelő Alap gyártja. Április 4-től három éven át újra páros műsorvezetéssel jelentkezett a műsor esti főkiadása. Az MTV Híradója (a Duna Televízió Híradójával és a Kossuth Rádió Krónikájával együtt) a Magyar Távirati Irodán belül működő Hírcentrum része volt 2011. januárjától 2015. márciusáig.
2015. március 15-ig a Híradó fél 8-as főkiadását az alábbi stáb gyártotta:

Tehát, a Híradó főkiadását nap mint nap műszakonként 75 kolléga látta el, (a külső helyszínek kapcsolásakor ez a szám nagyobb, ugyanakkor a szabadnapos munkatársak a műszakonkénti létszámban nem szerepelnek).


=== A 2015-ös átalakítás után ===

2015. március 15-től az M1 átalakításával a Híradó a Ma Reggellel, és az Időjárás-jelentéssel együtt új stúdió- és műsorarculattal jelentkezett, aminek megalkotására két brit szakembert kértek fel, akik többek között a BBC World News, és az Al-Dzsazíra tévék arculatát is készítették. A műsor grafikájának a vezérszíne a lila volt. 2020. március 15-én, a csatorna ötödik születésnapján teljes megújuláson esett át, a vezérszín a kék lett.
2015. március 15-től nyolc műsorvezetővel, felváltva vezetik az adást napszakonként. A Híradó élőben jelentkezik naponta tizenkilencszer, illetve a rövidebb Hírek naponta nyolcszor. Hattól éjfélig minden óra elején van Híradó és Időjárás, félóránként pedig Hírek, azaz hírösszefoglaló három percben. Éjszaka egy órától reggel ötig az órák elején van Egy Perc Híradó a bővebb híradások helyett.

06:00 Híradó, Sporthírek (20 perc), utána: Időjárás, Közlekedési hírek
07:00 Híradó, Sporthírek (20 perc), utána: Időjárás, Közlekedési hírek
08:00 Híradó, Sporthírek (20 perc), utána: Időjárás, Közlekedési hírek
09:00 Híradó (10 perc), utána: Időjárás, Tőzsdenyitás
09:30 Hírek (3 perc)
10:00 Híradó (10 perc), utána: Időjárás
10:30 Hírek (3 perc)
11:00 Híradó (10 perc), utána: Időjárás
11:30 Hírek (3 perc)
12:00 Híradó, Sporthírek (40 perc), utána: Időjárás
13:00 Híradó (10 perc), utána: Időjárás
13:30 Hírek (3 perc)
14:00 Híradó (10 perc), utána: Időjárás
14:30 Hírek (3 perc)
15:00 Híradó (10 perc), utána: Időjárás, Közlekedési hírek
15:30 Hírek (3 perc)
16:00 Híradó (10 perc), utána: Időjárás, Közlekedési hírek
16:30 Hírek (3 perc)
17:00 Híradó (10 perc), utána: Időjárás, Tőzsdezárás
17:30 Hírek (3 perc)
18:00 Híradó, Sporthírek (30 perc), utána: Időjárás
19:00 Hírek (3 perc), utána: Időjárás
19:30 Híradó este, Sporthírek (60 perc), utána: Időjárás
21:00 Híradó, Sporthírek (20 perc), utána: Időjárás, Világhíradó
22:00 Híradó, Sporthírek (20 perc), utána: Időjárás
23:00 Híradó (10 perc), utána: Időjárás
23:20 Hungary reports – angol nyelvű hírek
23:30 Nachrichten aus Ungarn – német nyelvű hírek
23:40 Novosztyi iz Vengrii (Новости из Венгрии) – orosz nyelvű hírek
23:50 Xiōngyálì xīnwén liánbò (匈牙利新闻联播) – kínai nyelvű hírek
00:02 Záróhíradó (10 perc)Az egyes híradókat az MTVA többi csatornáján párhuzamosan is közvetítik. A Duna adja a 6 órait, a 12 órait és a 18 órai adás első 35 percét, a Duna World a 13 órait és a 21 órait. Korábban az M3 a 7 órait, a 11 órait és a 17 órakor jelentkező kiadást közvetítette, az M2 a 19:30-ast 20 órától. Az 1 Perces Híradót az M4 és az M5 közvetíti.


== Műsorvezetői ==


=== Egykor ===
A Híradót a kezdetekkor a bemondók vezették, a televízió nagy hármasa: Takács Mária, Tamási Eszter és Varga József.
Továbbá vezették még: Acél Anna, Bakos Piroska, Bayer Ilona, Bánó András, Bárdos András, Betlen János, Bombera Krisztina, Borsa Miklós, Bozai József, Ciprusz Éva, Czeglédi Edit, Csete Bea, Csurgay Judit, D. Bányász Gergő, D. Tóth Kriszta, Földi-Kovács Andrea, Gerhardt Máté, György-Horváth Zsuzsa, Gyukity István, Hegedűs Judit, Ignáth Márk, Jegyes-Tóth Kriszta, Juszt László, Kálmán Olga, Kaplár F. József, Kapuvári Gábor, Kertész Zsuzsa, Kiss Gabi, Kocsonya Zoltán, Kovács P. József, Lendvai Szabolcs, Liebmann Katalin, Lénárd Judit, Lódi György, Miklya György, Moldoványi Ákos, Mohai Gábor, Nagy Judit, Németh Balázs, Nika György, Novodomszky Éva, Olajos Gergő, Pálffy István, Pálfy József, Pálfy G. István, Papp Endre, P. Szabó József, Rábai Balázs, Regöly-Mérei Krisztina, Siklós András, Somorjai Balázs, Süveges Gergő, Szabó Anett, Szebeni István, Szellő István, Szentpéteri Eszter, Takács Bence Ervin, Tarnai Katalin, Tóth Ákos, Tóth Károly, Vajek Judit, Váradi Béla, Velkovics Vilmos


=== Jelenleg ===


==== A Híradó műsorvezetői ====
Reggel és délelőtt: Ábrahám Viola, Imre Balázs, Hradeczky Viktor, Székely Áron
Délután: Hradeczky Viktor, Rabb Ferenc, Székely-Varga Edina, Joó Zsanett
Este: Meszes Boglárka, Kontra György, Hradeczky Viktor


==== A Híradó kísérőműsorainak műsorvezetői ====
Egy Perc Híradó: Beslin Bettina, Falucskai Ivett, Pető Bianka, Tomay Judit, Hradeczky Viktor
Időjárás: Fejős Ádám, Maár-Laza Bori, Molnár Csilla, Szmodics Dávid, Tóth Tamás, Szilágyi Eszter, Förhécz Adrienn
Közlekedési hírek: Joó Ferenc, Kertész Enikő, Orsós Róbert, Stefán Zoltán, Szeitz Dániel
Nemzeti Sporthíradó, Sport riportok: B. Németh Péter, Horváth Gergely Áron, Kovács Dániel, Kovács Márk, Maruzsa István, Pál-Pál Előd, Székely Dávid, Vásárhelyi Tamás, Lipcsei Bettina
Programajánló: Boldizsár Kata, Jakab Cintia
Hungary reports: Szőczi Árpád, Tóth Hajnalka, Pflum Orsolya, Gabriella Ibolya Csenge
Nachrichten aus Ungarn: Claudia Horn-Horváth, Miklya György
Novosztyi iz Vengrii: Aljona Mironova, Marija Lopatto
Xiōngyálì xīnwén liánbò: Ma Ying, Wang Kunxu


== Vezetők ==


=== Főszerkesztő ===
Magyar Televízió:

Matúz Józsefné: 1957. május – 1985. december 31. (Hírműsor élén sehol Európában nem állt ilyen hosszú ideig főszerkesztő. 2007. július 2-án még megérte a Híradó indulásának 50. évfordulóját, 83. születésnapja előtt néhány nappal hunyt el. Matúzné az MTV örökös tagja volt.)
Aczél Endre: 1986. január 1. – 1990. január
Pálfy G. István: 1990. január – 1992. szeptember
Csák Elemér: 1992. szeptember – 1993. március
Pálfy G. István: 1993. március – 1994. május (a következő főszerkesztőig Stefka István főszerkesztő-helyettesként)
Betlen János: 1994. július – 1995. május
Hidvégi József: 1995. május – 1997. augusztus
Rudi Zoltán: 1997. augusztus – 1998. október
Bocskay Zsolt: 1998. október – 1999. június
Horváth Szilárd: 1999. július – 2001. szeptember
Gulyás István: 2001. szeptember – 2002. október
Szűcs Gábor: 2002. október – 2003. március
Merényi Miklós: 2003. március – 2004. január
Nika György: 2004. január – 2005. április
Szűcs Gábor: 2005. április – 2011. április 7.MTVA Hír- hírháttér főszerkesztő:

Papp Dániel: 2011. április 8.- 2011. december 15.
Kakuk L. Tamás: 2011. december 23. – 2012. június 5.


=== Hírigazgató ===
Magyar Televízió:

2002 – 2004: Rudi Zoltán
2004 – 2005: Nika György
2005 – 2006: László Péter
2006. június 1. – 2009. január: Kert Attila
2009. január – 2010. május: Bednárik Imre
2010. május 17. – 2011. február: Élő Gábor
2018.: Németh ZsoltMTI Hírcentrum:

2011. február – 2011. december 15.: Élő Gábor
2011. december 16. – 2011. december 31.: Galambos István (ideiglenesen)
2012. január 1. – 2012. május 14.: Gianone Péter
2012. június 1.– 2013: Gulyás István


== Kritikák ==


=== Részrehajlás ===
A Híradót története során számos esetben vádolták meg részrehajlással.
A rendszerváltáskor a Híradót MDF pártinak tartották, emiatt 1991 májusában az MTV2-n külön hírműsort indítottak Esti Egyenleg néven, amely szellemiségében ellenzéki volt, ez azonban 1993. októberében megszűnt, mivel hírhamisítással vádolták meg az Esti Egyenleg 1992. október 23.-i adását. Ez az éles belpolitikai csatározásoktól fűtött időszak Médiaháború néven került be a közbeszédbe.Több tanulmány azt is megállapította, hogy Az Antall- és Boross-kormány alatt a Híradó belföldi híradásainak 84%-a a kormánypártokkal foglalkozott, 16% volt ami ellenzéki pártokkal foglalkozott. A Horn-kormány alatt kissé „javult” az arány, de még így is jelentős mértékű volt a kormánytöbbség a hírekben 72%-kal és 28% foglalkozott az ellenzékkel. Ez a tendencia a későbbi kormányok esetében is megmaradt.Az MTVA részeként, melynek kezelője a Médiatanács, 2010 óta kizárólag a Fidesz–KDNP által jelölt személyek vannak, nem működik független szervként, nincs biztosítva, hogy döntéseit politikai érdekektől mentesen hozza meg, ugyanis a tagok mindegyikét  a kormány jelölte ki. A teljes közszolgálati médiát propaganda felületté, a szerkesztőséget kormányszócsővé változtatták.


=== Csoportos létszámleépítések ===
A mindenkori kormányváltások alkalmával jellemző volt, hogy csoportos létszámleépítéseket hajtottak végre az MTV-nél, ami a Híradó szerkesztőségét is érintette. Az elbocsátások oka számos esetében a szerkesztők és a műsorkészítők politikai irányultsága volt.


=== Német politikusok utca embereként való ábrázolása ===
Többször előfordult 2018-ban, hogy a Németországról szóló tudósításokban az Alternatíva Németországért embereit hétköznapi emberként szerepeltették. Az egyik Hamburgról szóló riportjukban utca embereként Marie-Thérése Kaisert kérdezték meg, akiről kiderült hogy az AfD rotenborgi elnöke volt. Egy másik hamburgi riportban Michael Poschart beszélt arról, hogy „ha az idegenek aránya nő, akkor erőszakossá válnak és elüldözik a németeket”. A Correctiv derítette ki, hogy Michael Poschart az AfD pinnebergi szervezetének tagja.


== Jegyzetek ==


== További információk ==
Hivatalos honlap


== Források ==
tvarchivum.hu Archiválva 2012. január 21-i dátummal a Wayback Machine-ben
A Magyar Televízió története
Így született a Híradó
Időjárás, 2010. január 4.
Filmhíradó Archívum a Nava-n – a NAVA filmhíradó gyűjteménye
Új vezető a Híradó élén
Szélesvásznú lett az MTV
Az arany földgömbös főcím (Youtube.com)
Híradóweb
A Lánchíd Rádiótól érkezik az MTV új hírigazgatója
Kirúgások az MTV-ben
D. Tóth Kriszta végleg elköszönt
Új arcok és páros műsorvezetés- mtvzrt.hu, Főszerkesztő lett a Cohn-Bendit riport készítője- az index.hu cikke
Azonnali hatállyal kirúgták Élő Gábort, Közmédia: Kakuk L. Tamás váltja Papp Dánielt, Gianone Péter lett az MTI Hírcentrum igazgatója- mtva.hu, Leváltották az MTI Hírcentrum vezetőjét


== Kapcsolódó szócikkek ==
Filmhíradó
Hungary reports
Novosztyi iz Vengrii (Новости из Венгрии)
Nachrichten aus Ungarn