revision: 26048460
title: "Robot (automatiz\xE1l\xE1s)"
url: https://hu.wikipedia.org/wiki/Robot_(automatiz%C3%A1l%C3%A1s)


---

A robot egy elektromechanikai szerkezet, amely előzetes programozás alapján képes különböző feladatok végrehajtására. Lehet közvetlen emberi irányítás alatt (mint a Space Shuttle robotkarja), de önállóan is végezheti a munkáját egy számítógép felügyeletére bízva.
A robotokkal rendszerint olyan munkákat végeztetnek, amelyek túl veszélyesek vagy túl nehezek az ember számára (például nukleáris hulladék megsemmisítése) vagy egyszerűen túl monoton, de nagy pontossággal végrehajtandó feladat, ezért egy robot sokkal nagyobb biztonsággal képes elvégezni, mint az emberek (például a járműgyártás területén). Robotokat hadi célokra is felhasználnak. A katonai célokra készült robotok feladata általában felderítés.


== A szó eredete ==
A robot szó szláv  eredetű:  a robota szóból ered, aminek jelentése szolgamunka a csehben, szlovákban, ukránul (робота) és lengyelben, valamint a munkát jelenti az oroszban (работа). Karel Čapek használta először a  robot szót, az 1921-ben megjelent R.U.R. című drámájában. (Bár Karel a testvérét, Josef Čapekot nevezte meg, mint a szó igazi kitalálóját.)


== Robotok a kultúrában ==
Az ember alakú önműködő szerkezetekről már az ókorban is fantáziáltak. Legismertebb irodalmi példája ennek az Iliász 18. énekében olvasható:

Az ember alkotta, emberformájú teremtmény azonban nemcsak az ember segítőjeként jelent meg a kultúrában: Mary Shelley Frankenstein című műve mintegy megismétli a Bibliából ismert teremtéstörténetet: a teremtett lény a teremtője ellen fordul. A párhuzamot erősíti, hogy a szörnyet, melyet Frankenstein doktor alkotott, Adamnak hívják. Amit ma a populáris kultúrában robotnak neveznek (emberformájú, de elsősorban szervetlen anyagból készült gép), az jórészt Isaac Asimov munkássága nyomán alakult ki. Már Asimov műveiben is megvan a fenti kettősség: az ember segítése, illetve az ember veszélyeztetése.
A robotok gyakori szereplői a sci-fi filmeknek, könyveknek, sorozatoknak.  Feltűnhetnek gonosz szerepben, az emberiség elpusztítására törekedve, de találunk jó robotokat is. Asimov műveiben jelent meg először a robotika három törvénye.  A robotokkal kapcsolatban általában két fő kérdés foglalkoztatja a szerzőket: milyen erkölcsi problémákat vet föl, ha a jövő robotjai tudattal és személyiséggel fognak rendelkezni, illetve elképzelhető-e, hogy egyszer a robotok fejlettebbé válnak az embereknél és átveszik az uralmat a világ fölött?


== Robotok az irodalomban ==
Karinthy Frigyes Utazás Faremidóba c. regényében (1916) egy olyan világot ábrázol, melyet szervetlen, mechanikus, gondolkodni képes lények népesítenek be.  Bár a szerző sohasem használja a kifejezést, a műben ábrázolt géplények a robotoknak feleltethetők meg.
A robot szó elterjedését Karel Čapek 1921-es  R.U.R. (Rossum's Universal Robots) című színdarabjának köszönhetjük.

Isaac Asimov sci-fi univerzuma: Én, a robot, A két évszázados ember, és számos más novella és regény – Robbie, Andrew, R. Daneel Olivaw, R. Giskard Reventlov


=== A robotika 3 alaptörvénye ===
A robotnak nem szabad kárt okoznia emberi lényben vagy tétlenül tűrnie, hogy emberi lény bármilyen kárt szenvedjen.
A robot engedelmeskedni tartozik az emberi lények utasításainak, kivéve, ha ezek az utasítások az első törvény előírásaiba ütköznének.
A robot tartozik saját védelméről gondoskodni, amennyiben ez nem ütközik az első és a második törvény előírásaiba.


==== A 0. törvény ====
(a 0. törvény az eredeti három törvény logikája alapján, később lett kitalálva)
0. A robotnak nem szabad kárt okoznia az emberiségben, vagy tétlenül tűrnie, hogy az emberiség bármilyen kárt szenvedjen.


== Robotok a filmekben ==
Terminator – A robotok célja az emberiség elpusztítása
Mátrix-trilógia – A robotok energiaforrásként használják az embereket
Robotzsaru – A Robotzsaru rendőrként védi a rendet Detroitban
Star Trek – Data (Star Trek)
Csillagközi romboló – cylonok
Futurama – Bender, az alkoholista robot
Rövidzárlat – Johnny 5, egy meghibásodott védelmi robot
WALL·E – Az egyetlen megmaradt takarítórobot a Földön
Csillagok háborúja – R2-D2, C3PO, és további típusok mind birodalmi, mind szövetségi oldalon
Robotok
Galaxis útikalauz stopposoknak – Marvin, a depressziós robot
2001: Űrodüsszeia – HAL-9000, a szuperszámítógép
A. I. – Mesterséges értelem – David, az érző robotfiú
Transformers 1-5 + Űrdongó – Álcák, Autobotok
Szárnyas fejvadász – Roy Batty és társai
9 – 9 „lelkes” robot, melyekbe alkotójuk emberi archetípusokat ültetett
Én, a robot (film) – A mozifilm változatban (eltérően a novellás kötettől) a robotok elterjedtek és be akarják börtönözni az embereket, hogy megvédjék őket önmaguktól (a 0. törvény értelmében)
Vasököl – Boxoló robotok
Gyilkos robotok
Chappie


== „Játék”robotok ==

A fejlesztések érzékeltetésére, bemutatására számos olyan robot született, melyeknek ipari, gazdasági hasznuk nincs, ám működésük látványos, a nagyközönség figyelmét is le tudják kötni. Ezek jellemzően valamilyen állatra, vagy emberre hasonlító, mesterséges intelligenciával rendelkező termékek, melyek értékesítésével is megpróbálkoztak a különböző vállalatok.
Ilyen termékek:

Aibo a Sony robotkutyája
I-Cybie a Silverlit robotja
ASIMO a Honda emberszabású robotja


== További információk ==

Ipari robot.lap.hu – linkgyűjtemény
Háztartási robot.lap.hu – linkgyűjtemény


== Szakirodalom ==
Clark, Andy: Natural-born cyborgs, Oxford University Press, Oxford, 2003
Brooks, Rodney A.: Flesh and Machines. How Robots Will Change Us, Pantheon Books, New York, 2002
Biocca, Frank: A kiborg dilemmája – Progresszív megtestesülés a virtuális környezetekben, ford.: Sajó Tamás, Replika, 2000/39.
Sólyom Petra: Képesek vagyunk a robotok nevelésére?, 3. évezred, 2007/5.
Kömlődi Ferenc: Gépasszonyok, férfigépek, Filmvilág, 1998/12.
Kulcsár Béla: Robottechnika;Typotex, Bp., 2012
Raymond Kurzweil: A szingularitás küszöbén. Amikor az emberiség meghaladja a biológiát; Ad Astra, Bp., 2013
Martin Ford: Robotok kora. Milyen lesz a világ munkahelyek nélkül?; ford. Garamvölgyi Andrea; HVG Könyvek, Bp., 2017
Shelly Fan: Lecserél-e minket a mesterséges intelligencia?; ford. Nattán Balázs; Scolar, Bp., 2020 (Nagytotál)
Héder Mihály: Mesterséges intelligencia. Filozófiai kérdések, gyakorlati válaszok; Gondolat, Bp., 2020
Byron Reese: A negyedik kor. Okos robotok, tudatos számítógépek és az emberiség jövője; ford. Dedinszky Zsófia; Typotex, Bp., 2020
Gondolatok a transzhumanizmusról. A mesterséges intelligencia etikája és hatásai; szerk. Christopher Hrynkow, ford. Berki Éva, Máté Katalin; Pallas Athéné, Bp., 2022


== Kapcsolódó szócikkek ==
Android (robot)