revision: 25621983
title: Olympia (Washington)
url: https://hu.wikipedia.org/wiki/Olympia_(Washington)


---

Olympia az Amerikai Egyesült Államok Washington államának fővárosa, amely Thurston megyében helyezkedik el. A 2010. évi népszámlálási adatok alapján 46 478 lakosa van.


== Története ==
A térségben egykor a lushootseed nyelvet beszélő steh-cass (más írásmódban stehcass) indiánok éltek, azonban a nisqually, puyallup, chehalis, suquamish és duwamish törzsek is rendszeresen jártak erre. Peter Puget és felfedezői 1792-ben érkeztek ide, azonban nem tudni, hogy találkoztak-e őslakosokkal. A település mai nevét Isaac N. Ebey javaslatára 1850-ben vette fel az Olympic-hegységre nyíló kilátás miatt. 1851-ben vámkörzetet létesítettek itt.1854. december 24. és 26. között Isaac I. Stevens kormányzó és az itt élő indián törzsek megkötötték a Medicine-pataki egyezményt, amely egyfelől garantálta az őslakosok halászati és vadászati jogát, másfelől azonban rezervátumokba kényszerítette őket. Mivel a nisqually indiánok utóbbi feltételt nem fogadták el, kitört a Puget Sound-i háború, amely Leschi törzsfőnök felakasztásával végződött.Az Olympia sört 2003-ig gyártó Olympia Brewing Company 1896-ban nyílt meg.Az 1949-es, 1965-ös és 2001-es földrengések során a város több pontja is jelentősen károsodott.


=== Artézi kutak ===
Swantown és Tumwater első telepesei vízszükségletüket artézi kutakkal fedezték. A Fourth Avenue és Main Street (ma Capitol Way) sarkán álló artézi kút az indiánok kedvenc találkozóhelye volt. Az Artesian Commons par mellett található kút ma is használható, azonban a parkot a személyzetet ért fenyegetések miatt bezárták. Bigelow kerületben egy másik kút körül szintén parkot létesítettek. A helyi sörfőzde is artézi kutakból nyert vizet használt.1991-ben Jim Ingersoll pszichológus kérvényezte, hogy a város a negyedik sugárútnál fekvő kutat övező területet vásárolja meg és azon létesítsen parkot. Ingersollt később megkereste Dick Batdorf, a kávépörköléssel foglalkozó Batdorf & Bronson társalapítója, aki elmondta neki, hogy a pörkölés folyamatához az artézi forrásokból kinyert vizet preferálják. Ingersoll az 1950-es és 1960-as években az artézi kutakkal foglalkozó Herb Leggel és John Robinsonnal is találkozott; utóbbiak a The Olympianben 1992. február 24-én megjelentetett felhívásukban a közösség támogatását kérték. A helyi könyvtárban tartott találkozón több mint ötven ember fejenként ötven dollárt adományozott, majd a következő nap egy 3000 dolláros adományt kaptak.A kutak fenntartására létrejött „Artéziak Barátai” szervezet 2008 őszén bejelentette, hogy 2009 februárjától nem ellenőrzik a vízminőséget; a feladatot az H2Olympia nonprofit szervezet vette át.2011-ben a város az egyik parkolóban található forrás fejlesztésére ötvenezer dollárt különített el; a projekt keretében lehetővé tették vizespalackok megtöltését is.


== Éghajlat ==
A város éghajlata mediterrán (a Köppen-skála szerint Csb).


== Népesség ==
A 2010-es népszámláláskor a városnak 46 478 lakója, 20 761 háztartása és 10 672 családja volt. A népsűrűség 984,9 fő/km2. A lakóegységek száma 22 086, sűrűségük 468 db/km2. A lakosok 83,7%-a fehér, 2%-a afroamerikai, 1,1%-a indián, 6%-a ázsiai, 0,4%-a a Csendes-óceáni szigetekről származik, 1,8%-a egyéb, 5%-a pedig kettő vagy több etnikumú. A spanyol vagy latino származásúak aránya 6,3% (   )
A háztartások 25,6%-ában élt 18 évnél fiatalabb. 36,2% házas, 11,3% egyedülálló nő, 3,9% egyedülálló férfi, 48,6% pedig nem család. 36,3% egyedül élt; 11,7%-uk 65 éves vagy idősebb. Egy háztartásban átlagosan 2,18 személy élt; a családok átlagmérete 2,83 fő.
A medián életkor 38 év volt. A város lakóinak 19,5%-a 18 évesnél fiatalabb, 11,2% 18 és 24 év közötti, 28,5%-uk 25 és 44 év közötti, 26,7%-uk 45 és 64 év közötti, 13,9%-uk pedig 65 éves vagy idősebb. A lakosok 47,3%-a férfi, 52,7%-a pedig nő.


== Oktatás ==
A város iskoláinak üzemeltetője a 18 intézményt és egy online oktatási platformot fenntartó Olympiai Tankerület. A 2007–08-as tanévben kezdődő Parent Partnership Program (ma hConnect) a magánoktatást választó családok lehetőségei bővítésének érdekében jött létre.A város az Evergreen Állami Főiskola székhelye, emellett egy közösségi főiskola is működik itt.


== Közlekedés ==


=== Autóbusz ===
A térség buszjáratait az Intercity Transit üzemelteti. Az ingyenes Dash járat a Capitol Campus és a városhatáron fekvő termelői piac között, az Olympia Express pedig Lakewood és Tacoma felé közlekedik. A vállalat 2020-ban az American Public Transportation System AdWheel-díjának első helyezettje lett. A járművek biodízel-üzeműek, 20%-uk pedig hibridbusz.


=== Vasút ===
Olympia–Lacey vasútállomásról az Amtrak Coast Starlight járatával Portland, Sacramento, Emeryville, Los Angeles, Tacoma és Seattle felé, míg az Amtrak Cascades járattal Vancouver és Eugene felé lehet eljutni.


=== Légi közlekedés ===
A várostól délre, Tumwater területén fekszik az Olympiai regionális repülőtér; az apák napi hétvégén itt rendezik meg az Olympic AirShow-t.


== Média ==
A város napilapja a The Olympian. Az állami TVW televíziócsatorna székhelye Olympiában található. A közszolgálati Thurston Community Media tévé 1983 óta működik.


== Rendezvények ==
A Föld napjához kapcsolódva két évente megrendezett Procession of the Species felvonulás a mindenki számára nyitott közösségi stúdióban ér véget. 2009 júniusában a Reader’s Digest az eseményt „kihagyhatatlanként” jellemezte. Az eseményen a közel háromezer felvonuló mellett harmincezer néző vesz részt. A rendezvény előtti pénteken lámpás felvonulást tartanak.


== Sport ==
Az 1984-es olimpiai maraton selejtezőjét itt rendezték meg 1984. május 12-én; az aranyérem nyertese Joan Benoit.Az Oly Rollers a város rollerderby-csapata, amely 2009. november 15-én megnyerte a Declaration of Derby bajnokságot.


== Nevezetes személyek ==
Aaron és Nathan Weaver, a Wolves in the Throne Room tagjai
Calvin Johnson, zenész
Christopher Hedrick, vállalkozó
Colin O’Brady, atléta
Don Rich, zenész
Geoff Jenkins, kosárlabda-játékos
Jim Lynch, író
Kasey Keller, labdarúgó
Kimya Dawson, zenész
Kurt Cobain, a Nirvana frontembere
Nikki McClure, művész
Peter Kennedy, olimpikon műkorcsolyázó
Rachel Corrie, emberi jogi aktivista
Rickie Lee Jones, zenész
Scott LaValla, rögbijátékos


== Testvértelepülések ==
 – Kató(wd), Japán
 – Szamarkand, Üzbegisztán
 – Olümpia, Görögország
 – Rafah, Palesztina


== Jegyzetek ==


== Fordítás ==
Ez a szócikk részben vagy egészben  az   Olympia, Washington című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel. Ez a jelzés csupán a megfogalmazás eredetét és a szerzői jogokat jelzi, nem szolgál a cikkben szereplő információk forrásmegjelöléseként.


== További információk ==

USA Travel - Olympia, Washington magyarul