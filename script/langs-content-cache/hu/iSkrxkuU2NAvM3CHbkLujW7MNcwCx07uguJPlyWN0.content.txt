revision: 26236083
title: Robert De Niro
url: https://hu.wikipedia.org/wiki/Robert_De_Niro


---

Robert De Niro (New York, 1943. augusztus 17. –) kétszeres Oscar-díjas olasz származású amerikai színész, producer és rendező.
Pályáját 1969-ben Brian De Palma Az esküvői party című alkotásában kezdte. 1973-ra már kétszer elnyerte a New York-i Filmkritikusok díját a legjobb férfi mellékszereplő kategóriában, a Bang the Drum Slowly (1973) és az Aljas utcák (1973) (Mean Streets) című filmekben nyújtott alakításáért. A Francis Ford Coppola rendezésében készült A Keresztapa II. (1974) című filmben az Akadémia a legjobb mellékszereplőnek járó szobrocskával jutalmazta. Második Oscar-díját a Martin Scorsese rendezte Dühöngő bika (1980) című film főszerepéért kapta, melyben a híres bokszolót, Jake LaMottát formálta meg. 1988-ban Jane Rosenthallal együtt Tribeca Productions néven saját filmvállalatot hozott létre, amely számos film elkészítését tette lehetővé, melyekben De Niro producerként, rendezőként és színészként is közreműködött.


== Fiatalkora ==
Robert De Niro igazi művészcsaládba született, hiszen édesanyja, Virginia Admiral festőművész volt, édesapja, Robert pedig a festészeten kívül szobrászkodott és verseket is írt. Az ő részéről olasz és ír származású, de bizonyos mértékig arberes (itáliai albán) felmenői is vannak. A kis De Niro New York Little Italy negyedében nőtt fel, gyakorlatilag félárvaként, miután apja elhagyta a családot. Gyerekkorában meglehetősen szégyenlős kisfiú volt, aki inkább képregényeket lapozgatott, mintsem a lányokat nézegette volna. A színészet gyakorlatilag már egész kicsi korában érdekelni kezdte, tízévesen egy iskolai előadáson lépett először színpadra, a Gyáva Oroszlánt alakította az Óz, a csodák csodája című darabban. Tizenéves korában jó ideig hanyagolta az iskolát, helyette inkább egy bandával csavargott az utcákon, de amikor betöltötte a tizenhatodik évét, a semmittevés helyett újfent színpadra lépett. Csehovot játszott és Stella Adler és Lee Strasberg színiiskolájába került. A következő években off-Broadway darabokban és televíziós reklámokban vállalt szereplést. Mielőtt elkezdődött volna Scorsesével való gyümölcsöző kapcsolata, háromszor állt Brian De Palma kamerája elé. Legelső alakítása Az esküvői party című kisfilmben volt. Bár az alkotást már 1963-ban elkészítették, csak 1969-ben mutatták be. De Niro következő két filmszerepét szintén De Palmával forgatta, 1970-ben; az Átkozott mama és a Szia Anyu! című szatírákban.


== Pályafutása ==


=== Az 1970-es évek ===
1973-ban Bruce Pearson, egy haldokló baseballjátékos szerepét játszotta a Bang the Drum Slowly című produkcióban, amiért megkapta a New York-i Filmkritikusok Szövetségének díját. Az Aljas utcákban Johnny Boy, az állandóan vigyorgó huligán alakítására figyelt fel csak igazán a közönség, egyébiránt ez volt a színész és Martin Scorsese első közös munkája. Következő darabja A Keresztapa második epizódja volt. Francis Ford Coppola, az akkor 31 éves színésszel dolgozott, De Niro ír akcentussal beszélt, ehhez képest a dél-olaszországi dialektust néhány óra leforgása alatt magáévá tette, és a kiálló állkapcsú maffiafőnök megformálásával nemcsak a közönség és a kritika elismerését vívta ki, hanem az első Oscar szobrocskáját is megszerezte. Mindenképpen érdemes megemlíteni, hogy ő és Marlon Brando ugyanazon karakter eljátszásáért kaptak Oscar-díjat, és ez mind a mai napig egyedülálló az akadémiai díj történetében. A kicsit pózoló, zseléhajú digó sztereotípiája későbbi pályája során elválaszthatatlanul összeforrt személyiségével. Scorsese Taxisofőr című filmjében (1976) Travis Bickle-t alakította. A magányos, vietnámi veterán New York-i taxis világot megváltani akaró véres hadüzenete hatására egy férfi merényletet követett el Ronald Reagan akkori elnök ellen, a film vélt mondanivalója okán. Az alkotás az 1976-os Cannes-i Nemzetközi Filmfesztiválon elnyerte a legjobb filmnek járó Arany Pálma díjat. 1976-ban Gérard Depardieu és Donald Sutherland oldalán szerepelt, Bernardo Bertolucci nagyszabású filmeposzában, a Huszadik században és ugyanebben az évben, mint Monroe Stahr játszott Az utolsó filmcézár című filmben. Majd rá egy évre ismét Scorsese-vel dolgozott együtt a New York, New York című filmmusical kapcsán. 1978-ban főszerepet kapott Michael Cimino azóta legendássá vált filmjében, A szarvasvadászban. Az alkotás a vietnámi háború borzalmait hivatott bemutatni és tette ezt olyan hitelesen, hogy a következő évben öt kategóriában, köztük a legjobb film szekcióban kapott Oscar-díjat. Ekkor De Niro-t is nominálta az Akadémia, immár harmadszor, de végül nem ő kapta.


=== Az 1980-as évek ===

1980-ban az immár házi rendezővé előlépett Scorsese Dühöngő bika című filmdrámája hozza meg neki a második Oscar-díjat. Külsejének átformálása (a szerep kedvéért 30 kilót hízott) a method-acting legszélsőségesebb megnyilvánulása, ugyanakkor legragyogóbb iskolapéldája is. Egy évvel később Robert Duvall oldalán játszott a Gyónás gyilkosság után című krimiben, majd immár szokásszerűen, megint Scorsese következett és A komédia királya (1983) című drámában kínált De Nirónak főszerepet. 1984-ben Sergio Leone kérte fel a több mint tíz évnyi előkészületet igénylő gengsztereposzának, a Volt egyszer egy Amerika főszerepére. A film két jóbarát misztikus kapcsolatán keresztül mutatja be egy korszak felemelkedését és bukását. De Niro filmbeli barátját James Woods alakította. Egy évvel később a fantáziafilmek műfajába tett kitérőt, Terry Gilliam Brazil című filmjével, melyben Ian Holm volt a partnere. 1986-ban A misszió című brit történelmi alkotásban volt látható. A film érdekessége, hogy filmbeli partnerével, Jeremy Ironsszal nem jöttek ki a forgatás során, ettől függetlenül a siker nem maradt el. Scorsese rendezővel való hosszútávú együttműködése és barátsága nem jelentette azt, hogy nem tudott volna nemet mondani neki. Épp a Krisztus utolsó megkísértése főszerepét utasította vissza, hogy inkább Alan Parker kamerája elé álljon Lucifer szerepében az Angyalszív (1987) című misztikus thrillerben. Szintén ebben az esztendőben egy másik régi barátjával, Brian De Palmával dolgozott együtt, az Aki legyőzte Al Caponét című maffiafilm kapcsán. De Niro Al Capone szerepét kapta meg, és olyannyira megörült ennek a kihívásnak, hogy amellett, hogy a figura kedvéért felszedett némi súlyfelesleget, még a híres gengszterfőnök eredeti ruháit is felvásárolta. 1988-ban ismét egy vígjátékban, az Éjszakai rohanás című filmben volt látható, melyért Golden Globe-díjra jelölték. Az évtizedet a Bicska című filmdrámával Ed Harris oldalán és a Nem vagyunk mi angyalok című komédiával Sean Penn partnereként zárta.


=== Az 1990-es évek ===
A kilencvenes évek elején De Niro immár hatodik alkalommal dolgozott Scorsese kezei alatt, méghozzá a mára a maffiafilmek legendájának számító Nagymenőkben. A film hat kategóriában kapott Oscar-jelölést, azonban ezek közül mindössze egyet tudott díjra váltani. Az Ébredések című drámában egy különös kórban szenvedő beteget alakít, akit egy elszánt orvosnak (Robin Williams) sikerül felébresztenie a kómából. A Cape Fear – A rettegés foka (1992) újrafeldolgozásában Max Cadyt, a pszichopata gyilkost alakította, és ezzel sorrendben a hatodik Oscar-jelölést gyűjtötte be. A következő években elég vérszegény filmekben volt látható, még a Kenneth Branagh rendezésében készült Frankenstein, melyben De Niro a teremtményt alakította, sem aratott nagy sikert. Eközben megszületett a színész első olyan filmje, melyet rendezőként is jegyzett; az 1993-as Bronxi mese. 1995-ben két, hatalmas sikert arató alkotásban játszott főszerepeket; Michael Mann rendező Szemtől szemben című filmjében, melyben egy sor neves színész mellett De Niro végre együtt játszhatott a másik színészlegendával, Al Pacinóval. Korábban ugyan már szerepeltek együtt A Keresztapa II.-ben, ott azonban nem volt közös jelenetük. A másik sikerfilm Scorsese Casinója volt, amely a Las Vegas-i alvilágot hivatott bemutatni. Ez volt Scorsese és De Niro nyolcadik és egyben eddig utolsó közös mozija. 1996-ban eszelős baseball drukkert alakított A rajongóban, papot a Sleepers – Pokoli lecke című drámában, és orvost a Marvin szobája című filmben. 1997-ben nyomozót játszott Sylvester Stallone mellett a Cop Land című krimiben, média-tanácsadót formált meg Dustin Hoffman partnereként az Amikor a farok csóválja… című vígjátékban és Quentin Tarantino egy piti bűnöző karakterét ruházta rá a Jackie Brownban. John Frankenheimer Roninja (1998) is elismerést szerzett a színész számára, de közel sem akkorát, mint az 1999-es Csak egy kis pánik című vígjáték, mely bármennyire is meglepő, a színész legjövedelmezőbb filmje lett.


=== A 2000-es évek ===

A Csak egy kis pánik sikere nyomán, De Niro az ezredfordulót követően is egy vígjátékban csillogtatta meg tudását. Ben Stiller eszelős apósát alakította, az Apádra ütök című filmben és tette ezt olyan kiválóan, hogy alakításáért Golden Globe-díjra jelölték. A két komikus szerep után egy komolyabb hangvételű következett. A Férfibecsületben Cuba Gooding Jr. partnereként búvároktatót alakít az amerikai hadseregben. A 2001-es évet a 15 perc hírnév című krimivel kezdte, majd A szajré című filmjében egy korosodó tolvajt alakít, aki már vissza akar vonulni, hogy békében élvezhesse hátralévő életét, de egy kölyök – akit Edward Norton alakít – megzsarolja, így még egyszer be kell vetnie képességeit. A filmben először játszott együtt az általa mélyen tisztelt Marlon Brandóval. 2002-ben Eddie Murphyvel szerepelt együtt a Showtime – Végtelen és képtelen című akció-vígjátékban, majd Az igazság órája című filmben azzal kell szembesülnie, hogy egyetlen fia, akit James Franco alakít, gyilkos. Következett a Csak egy kis pánik folytatása, a Még egy kis pánik, azonban amilyen sikeres volt az első rész, annyira volt rossz a folytatása, így elkerülhetetlen volt a bukás. Különös orvost formált meg a Godsend – A teremtés klinikája (2004) című thrillerben, majd újfent egy korábbi sikerfilmjét, az Apádra ütököt folytatta, a Vejedre ütökben Dustin Hoffman is feltűnik. A csupa ismert színésszel telezsúfolt Szent Lajos király hídja című kosztümös film nagy bukás volt, akárcsak a Bújócska (2005) című thriller. 2006-ban újabb filmet rendezett, Az ügynökség címmel, amely mérsékelt fogadtatásban részesült, majd Shakespeare kapitányként volt látható a Csillagpor (2007) című fantáziafilmben Michelle Pfeifferrel. A törvény gyilkosa (2008) című krimiben is látható volt Al Pacinóval, de a film nem volt sikeres.


== Magánélete ==

Első felesége Diahnne Abbott, az exszínésznő 1976-ban fiút szült neki, Raphaelt. De Niro örökbe fogadta a színésznő korábbi kapcsolatából született lányát, Drenát. Néhány évvel később elváltak. Későbbi élettársától, Toukie Smithtől ikrei születtek (Julian Henry és Aaron Kendrick), akiket béranya hordott ki. 1997-ben De Niro ismét megnősült, szigorúan titkos esküvőn vette el barátnőjét, Grace Hightower légiutas-kísérőt. 1998-ban megszületett fia, Elliot. Ugyanebben az évben Párizsban azzal gyanúsították meg, hogy egy prostituáltlánc szolgáltatásait veszi igénybe. De Niro megtagadott minden vallomást, majd a francia állam kiutasította az országból. Mindig tisztes távolságban tartotta magát a sajtótól, ha azonban mégis rászánta magát az interjúra, az kimerült egy szimpla „igen”, „nem” vagy „csak” szócskákban. „Ne beszélj róla, csináld!” – ezt De Niro mindennél komolyabban gondolja. 2003-ban prosztatarákot diagnosztizáltak nála, megműtötték, s azóta felépült. De Niro társtulajdonos a Rubicon étteremláncban San Franciscóban Francis Ford Coppolával és Robin Williamsszel. Olasz állampolgársággal is rendelkezik.


== Filmográfia ==


=== Film ===
FilmproducerFilmszínész


=== Televízió ===


== Díjak és jelölések ==
Oscar-díj
díj: Oscar-díj, legjobb férfi főszereplő, Dühöngő bika, 1981
díj: Oscar-díj, legjobb férfi mellékszereplő, A Keresztapa II., 1975
jelölés: Oscar-díj, legjobb film, Az ír, 2020
jelölés: Oscar-díj, legjobb férfi mellékszereplő, Napos oldal, 2012
jelölés: Oscar-díj, legjobb férfi főszereplő, Cape Fear-A rettegés foka, 1992
jelölés: Oscar-díj, legjobb férfi főszereplő, Ébredések, 1991
jelölés: Oscar-díj, legjobb férfi főszereplő, A szarvasvadász, 1979
jelölés: Oscar-díj, legjobb férfi főszereplő, Taxisofőr, 1977Golden Globe-díj
díj: Golden Globe-díj, legjobb férfi főszereplő (filmdráma), Dühöngő bika, 1981
jelölés: Golden Globe-díj, legjobb férfi főszereplő (musical/vígjáték), Apádra ütök, 2001
jelölés: Golden Globe-díj, legjobb férfi főszereplő (musical/vígjáték), Csak egy kis pánik, 2000
jelölés: Golden Globe-díj, legjobb férfi főszereplő (filmdráma), Cape Fear-A rettegés foka, 1992
jelölés: Golden Globe-díj, legjobb férfi főszereplő (musical/vígjáték), Éjszakai rohanás, 1989
jelölés: Golden Globe-díj, legjobb férfi főszereplő (filmdráma), A szarvasvadász, 1979
jelölés: Golden Globe-díj, legjobb férfi főszereplő (musical/vígjáték), New York, New York, 1978
jelölés: Golden Globe-díj, legjobb férfi főszereplő (filmdráma), Taxisofőr, 1977BAFTA-díj
jelölés: BAFTA-díj, legjobb film, Az ír, 2020
jelölés: BAFTA-díj, legjobb férfi főszereplő, Nagymenők, 1991
jelölés: BAFTA-díj, legjobb férfi főszereplő, A komédia királya, 1984
jelölés: BAFTA-díj, legjobb férfi főszereplő, Dühöngő bika, 1982
jelölés: BAFTA-díj, legjobb férfi főszereplő, A szarvasvadász, 1980
jelölés: BAFTA-díj, legjobb férfi főszereplő, Taxisofőr, 1977
jelölés: BAFTA-díj, legjobb férfi mellékszereplő, A Keresztapa II., 1976Arany Málna díj
jelölés: Arany Málna díj, a legrosszabb páros, Showtime – Végtelen & képtelen, 2003Berlini Nemzetközi Filmfesztivál:

jelölés: Berlini Nemzetközi Filmfesztivál – Arany Medve, 2007Karlovy Vary-i Nemzetközi Filmfesztivál
díj: Karlovy Vary-i Nemzetközi Filmfesztivál – Életműdíj, 2006San Sebastián-i Nemzetközi Filmfesztivál
díj: San Sebastián-i Nemzetközi Filmfesztivál – Donostia Életműdíj, 2000Sant Jordi-díj
díj: Sant Jordi-díj – Legjobb külföldi színész, Volt egyszer egy Amerika, 1985
díj: Sant Jordi-díj – Legjobb külföldi színész, Az utolsó filmcézár, 1977Velencei Nemzetközi Filmfesztivál
díj: Velencei Nemzetközi Filmfesztivál – Arany Oroszlán – Életműdíj, 1993Egyéb kitüntetései2009. Hollywoodi Filmfesztivál – Legjobb férfi alakítás – Mindenki megvan
2008. Német Arany Kamera díj – Arany Kamera Életműdíj
2003. Amerikai Film Intézet – Életműdíj
2001. Gotham-díj – Életműdíj
2001. MTV Movie-díj – Legjobb beszolás – Apádra ütök
2000. Blockbuster Entertainment – Legjobb vígjáték páros (megosztva – Billy Crystal)
1997. Christpher-díj – Legjobb film – Marvin szobája
1997. Moszkvai Nemzetközi Filmfesztivál – Ezüst St. George-díj
1990. New York-i Filmkritikusok Szövetsége – Legjobb férfi színész – Nagymenők, Ébredések
1981. Bostoni Filmkritikusok Szövetsége – Legjobb férfi színész – Dühöngő bika
1980. Los Angelesi Filmkritikusok Szövetsége – Legjobb férfi színész – Dühöngő bika
1980. New York-i Filmkritikusok Szövetsége – Legjobb férfi színész – Dühöngő bika
1979. Hasty Pudding Fesztivál – Az év embere
1978. Fotogramas de Plata – Legjobb külföldi színész – Taxisofőr
1977. Amerikai Filmkritikusok Szövetsége – Legjobb férfi színész – Taxisofőr
1977. New York-i Filmkritikusok Szövetsége – Legjobb férfi színész – Taxisofőr
1976. Los Angelesi Filmkritikusok Szövetsége – Legjobb férfi színész – Taxisofőr
1974. Amerikai Filmkritikusok Szövetsége – Legjobb férfi mellékszereplő – Aljas utcák
1974. New York-i Filmkritikusok Szövetsége – Legjobb férfi mellékszereplő – Bang the Drum Slowly


== Ismert szerepeiért kapott gázsijai ==


== Jegyzetek ==


== Források ==
Robert De Niro (angol nyelven). Internet Movie Database. (Hozzáférés: 2011. július 27.)
Awards (angol nyelven). Robert De Niro. Internet Movie Database. (Hozzáférés: 2011. július 27.)
Csengery Juditː Egy órában egy élet. Melina Mercouri, Frank Sinatra, Julie Andrews, Humphrey Bogart, Brigitte Bardot, James Stewart, Shirley MacLaine, Yves Montand, Natalie Wood, Robert de Niro; Co-nexus, Bp., 1991
Naomi Tothː Robert de Niro; Vintage Media, Bp., 2014


== Fordítás ==
Ez a szócikk részben vagy egészben  a   Robert De Niro című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel. Ez a jelzés csupán a megfogalmazás eredetét és a szerzői jogokat jelzi, nem szolgál a cikkben szereplő információk forrásmegjelöléseként.


== További információk ==

Újra apa lett a 79 éves Robert De Niro (hvg.hu, 2023-05-09)Hivatalos oldal 
Robert De Niro a Facebookon 
Robert De Niro a PORT.hu-n (magyarul) 
Robert De Niro az Internetes Szinkronadatbázisban (magyarul) 
Robert De Niro az Internet Movie Database-ben (angolul) 
Robert De Niro a Rotten Tomatoeson (angolul) 
Képriport Robert De Niro pályafutásáról (magyarul)