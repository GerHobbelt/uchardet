revision: 26082815
title: "Palatinus J\xF3zsef"
url: https://hu.wikipedia.org/wiki/Palatinus_Strandf%C3%BCrd%C5%91


---

A Palatinus strand a pesti szleng becenevén a „Pala”, a Margit-szigeten, természetvédelmi környezetben található.


== Története ==
A strandot 1919-ben nyitották meg a Tanácsköztársaság alatt, az akkor még meglehetősen rendezetlen Duna-part közelében. Budapesten ez volt az első fürdő, amely a szabadban való fürdőzést tette lehetővé. Egy évvel később bezárták és megkezdték a fürdő kiépítését. 1921 augusztusában adták át az új fürdőt a nagy-medencével, és további hideg és meleg vizes medencékkel. A fürdőt a Fővárosi Közmunkák Tanácsa kezelte a felújítás után.
Az 1930-as évek végén Janáky István és Szőke Károly (1900–1976) tervei alapján kibővítették a Palatinust, ekkor építették meg a mai napig is működő hullámmedencét. 

A strand népszerűségét mutatja, hogy 1937-ben már bővíteni kellett. Ekkor épült a központi öltöző épület és a népszerű hullámmedence, melynek falát Bálint Endre festőművész szürrealista mozaikja díszíti, melynek megrendelését 1966-ban a medence átalakítása tette szükségessé.
A második világháború után a fürdőt helyreállították, 1958-ban 10 000 négyzetméteres füves napozóval bővült a strand, 1965-ben új étterem nyílt. A korábban betonozott medencealjzatot a hatvanas években mettlachi-lapokkal burkolták be. 1974–75-ben korszerűsítették a női öltözőket, bővítették a napozót, ekkor építették ki a zárt zuhanyzókat. 1975-ben további 18 000 négyzetméteres területtel bővült a strand, ahol játszótereket, focipályát, lugast alakítottak ki. Az 1980-as években ötpályás csúszda épült.
A strand rekonstrukciójával 2002-ben készültek el, a medencéket a kornak megfelelő vízszűrő és -forgató berendezésekkel szerelték fel. Az úszómedencét úszó-, strand- és élménymedencére osztották fel. Utóbbiba nyakzuhanyt, pezsgőztetőt és sodrófolyosót is beépítettek.A strand bejárata előtt Csorba Géza alkotása, a Fésülködő nő című szobor állt, ami 1945-ben, a második világháború alatt elpusztult, a helyébe egy másik szobrot helyeztek, egy francia szobrász, Emile Guilleaume női aktját.
2016-17-ben felújították és téliesítették a fogadó és öltöző épületet. A déli épületszárnyban fedett fürdőrészleget alakítottak ki. A fürdőcsarnokban termálmedence, gyermekmedence, szauna, gőz, geotermikus szauna, Kneipp medencék, gyógyászati és masszőrhelyiségek kerültek kialakításra, így a Palatinus az egész évben nyitva tartó gyógyfürdők sorába léphetett. A műemléki rekonstrukció során helyreállították az Ady versét megidéző, második világháborúban megsemmisült falképet. A pénztárcsarnokban Pekáry István: Dál-kisasszonyok násza című alkotása fogadja a látogatót.


== A víz összetétele ==
Kis sókoncentrációjú, nátriumot is tartalmazó kalcium-magnézium-hidrogén-karbonátos termálvíz.
Margitszigeti II. (B-20) számú „Szent Magda gyógyvíz”


=== Gyógyjavallatok ===
Ízületek degeneratív betegségei, idült és félheveny ízületi gyulladások, gerincdeformáció, porckorongsérv, a csontrendszer mészhiányos állapotai, sérülés utáni állapotok esetén.


== Jegyzetek ==


== Források ==
↑ BPL:  Budapest Lexikon. Budapest: Akadémiai Kiadó (1993). ISBN 963 05 6410 6 
Meskó Csaba: Gyógyfürdők. Budapest: Városháza. 1998.  ISBN 963 8376 78 3  
szerk. dr. Vitéz András: Budapest gyógyfürdői és fürdői. Budapest: Panoráma. 1980.  ISBN 963 243 128 6  


== További információk ==
A Palatinus strandfürdő honlapja