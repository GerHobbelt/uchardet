revision: 25793573
title: "Hasznos Holmik (reg\xE9ny)"
url: https://hu.wikipedia.org/wiki/Hasznos_Holmik_(reg%C3%A9ny)


---

A Hasznos Holmik (Needful Things) Stephen King amerikai író 1991-ben megjelent regénye. Magyarul először az Európa Könyvkiadónál jelent meg Bartos Tibor fordításában, 1993-ban.


== Cselekmény ==

Castle Rock egy nyugodt, békés kisváros Maine államban, ahol azonban rendszeresen furcsa dolgok történnek. Most éppen – 1991-ben járunk egyébként – egy idegen érkezik, akit Mr. Leland Gauntnak hívnak, és aki csak annyit hajlandó elárulni magáról, illetve múltjáról, hogy Akronból való. A nagyon kedves, idős férfi új boltot nyit Castle Rockban Hasznos Holmik néven, ahol különböző tárgyakat árul a város lakosainak. Mindenki pont azt tudja megvásárolni nála, amire már régóta fájt a foga – ráadásul mindezt felettébb kedvező áron. De az árban nem csupán a pénzbéli fizetség foglaltatik benne, hanem minden esetben egy kis csínytevés is.
Így kezdődik tehát a félreértések sorozata. Alan Pangbornnak, a helyi seriffnek éppen ez idő tájt kell meg megbirkóznia felesége és kisfia közelmúltbéli halálával, akik egy autóbalesetben vesztették életüket. Szinte teljes mértékben tehetetlen a városban zajló eseménysorozatok láttán, miközben a helyzet egyre veszélyesebbé kezd válni, mivel a tréfáknak gyakran ártatlan emberek is áldozatul esnek. Végül bekövetkezik az első két haláleset a csendes kisvárosban – ráadásul mindkettő gyilkosság. Pangborn megérti, hogy cselekednie kell annak érdekében, hogy megállítsa a további szörnyűségeket. Van azonban egy kis gond: nem is sejti, hogy honnan ered hirtelen a sok rossz cselekedet és bűntény. Mert mindennek okozója természetesen nem más, mint Mr. Leland Gaunt, aki minden látszat szerint hatalmas erő birtokában van.
Az események helyszíne Castle Rock fiktív városa, amelyet Stephen King többek között már tíz évvel korábbi regényében, az 1981-ben íródott Cujo című művében is felhasznált. Egyébként e két mű között számos utalást is találhatunk.


== Szereplők ==


== Magyarul ==
Hasznos Holmik; ford. Bartos Tibor; Európa, Budapest, 1993


== Filmváltozat ==
A filmváltozatot 1993-ban mutatták be, Fraser Clarke Heston rendezésében, főszereplői: Max von Sydow, Ed Harris, Bonnie Bedelia.


== Jegyzetek ==


== Források ==
Stephen King: Hasznos Holmik (Európa Könyvkiadó, Budapest, 2005) ISBN 9630778246
A regény adatlapja Moly.hu


== További információk ==
Hasznos holmik · Film – Snitt.hu