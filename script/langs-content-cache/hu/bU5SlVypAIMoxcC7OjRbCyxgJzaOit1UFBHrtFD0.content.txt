revision: 25394659
title: "H\xE1romegy Kir\xE1lys\xE1g (Horv\xE1torsz\xE1g)"
url: https://hu.wikipedia.org/wiki/H%C3%A1romegy_Kir%C3%A1lys%C3%A1g_(Horv%C3%A1torsz%C3%A1g)


---

A Háromegy Királyságnak (latinul Regna Tripartita Dalmatiae, Croatiae et Slavoniae) nevezik időnként együttesen a Magyar Királyság Horvátország, Dalmácia és Szlavónia tartományait, különösen a 19. századi történelemben, amikor a három tartomány egyesítésével létrehozandó önálló horvát állam lehetősége felmerült.


== Története ==
A három tartomány nem egyszerre került a magyar korona fennhatósága alá, és nem is kezelték őket a kezdetektől egyformán. A meghódítását követő időkben például Szlavónia küldöttei a magyar országgyűlésnek voltak a tagjai, nem a zágrábi horvát tartománygyűlésnek, a szábornak. Mikor először küldtek oda képviselőket a szlavón vármegyékből, nem is rendelkeztek szavazati joggal.A 18. század végén Szlavónia és Horvátország közös irányítás alá került, előbb horvát bán, majd 1767 és 1779 között a varasdi székhelyű Horvát Helytartóság, végül 1779 után a magyar Helytartótanács alá voltak rendelve.Dalmácia először Könyves Kálmán uralkodása alatt került magyar fennhatóság alá, majd az évszázadok alatt többször gazdát cserélt, sokáig velencei kézen volt, majd 1797-ben került újra a magyar királyok kezébe.A három tartomány alkotta az ébredő horvát nemzetiségi törekvések által a horvát államnak igényelt területet. Janko Drašković 1832-ben a délszlávista elképzelések szerinti délszláv államot horvát vezetéssel kívánta létrehozni, amelynek egyik lépcsőfoka a Háromegy Királyság tényleges létrehozása lett volna. Ehhez csatlakozhatnának a többi horvát lakosságú osztrák–magyar tartományok, amellyel létrejönne Nagy-Horvátország. Az 1848-49-es szabadságharc alatt felerősödtek az elszakadási kísérletek, majd a magyar–horvát kiegyezéssel létrejött a Horvát–Szlavónország. A szerződés szabályozta Dalmácia esetleges jövőbeli csatlakozását a horvát államhoz.
Bár ez nem történt meg, a horvátok Horvát-Szlavónországot a Dalmát Királysággal együtt egy egységként, a Háromegy Királyságként kezelték.


== Kapcsolódó szócikkek ==
Háromegy Királyság (egyértelműsítő lap)


== Jegyzetek ==