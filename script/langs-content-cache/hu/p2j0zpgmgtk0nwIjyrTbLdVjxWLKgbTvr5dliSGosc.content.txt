revision: 21985998
title: "Hosd\xF3"
url: https://hu.wikipedia.org/wiki/Hosd%C3%B3


---

Hosdó (románul: Hășdău) falu Romániában, Erdélyben, Hunyad megyében.


== Nevének eredete ==
Neve a magyar has(a)dó szóalakból való.


== Fekvése ==
A Pojána Ruszka-hegységben, a Cserna partján, Vajdahunyadtól 32 kilométerre délnyugatra fekszik.


== Népesség ==
1818-ban jobbágycsaládai közül 44 tartozott a vajdahunyadi kincstári uradalomhoz, tizenhárom pedig magánföldesurakhoz.
1850-ben 296 ortodox vallású lakosából 280 volt román és 16 cigány.
1910-ben 480 lakosából 476 volt román és négy magyar anyanyelvű; 461 ortodox, 15 görögkatolikus és négy zsidó vallású. A lakosság kevés kivétellel írástudatlan volt.
2002-ben 395 lakosából 394 volt román nemzetiségű; 340 ortodox és 55 pünkösdi vallású.


== Története ==
Nevét 1438-ban említette először oklevél, Hasdo alakban. Hunyad vármegyei román falu volt. A helyi hagyomány szerint egykor feljebb, a Lunca Largă nevű helyen feküdt. Egy idegen támadás után, amelyben a kiontott vértől vörös lett a patak vize, az öregek elátkozták a helyet és két kilométerre lejjebb költöztek a patak mentén. Mivel a családfők meghaltak a csatában, az asszonyok más falvakból érkezett férfiakkal keltek össze. Az egyes nemzetségek valóban háborúságban éltek egymással a falun belül, gyakoriak voltak közöttük a késelések.
Az 1960-as években az archaikus népi kultúrájának juttatott hivatalos presztízs és folklóregyüttesének sikerei nyomán irigyelt faluvá vált a környéken. Lakóit a gyakori golyvás megbetegedések miatt gușați-nak ('golyvás') csúfolták.


== Nevezetességek ==
A Cserna látványos, 6 km hosszú áttörése.


== Jegyzetek ==


== Források ==
Rusalin Isfănoni: Pădurenii Hunedoarei: o viziune etnologică. 2. kiad. București: Mirabilis, 2006
Tekintő. Erdélyi helynévkönyv. Adattári tallózásból összehozta Vistai András János. [Hely és év nélkül, csak a világhálón közzétéve.] 1–3. kötet.