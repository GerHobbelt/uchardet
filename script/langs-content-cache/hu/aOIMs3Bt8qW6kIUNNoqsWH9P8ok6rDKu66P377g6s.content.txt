revision: 26208819
title: "G\xE1sp\xE1r Laci"
url: https://hu.wikipedia.org/wiki/G%C3%A1sp%C3%A1r_Laci


---

Gáspár Laci, polgári nevén Gáspár László (Balassagyarmat, 1979. június 12. –) énekes, dalszerző.


== Élete ==
Négy testvére van. Iskoláit szülővárosában végezte, vízvezeték-szerelőnek tanult. Már általános iskolásként megmutatkozott művészi vénája, akkoriban azonban elsősorban a rajzolás terén bizonyított, több pályázatot is megnyert. [forrás?]Énekelni 7 éves korában kezdett komolyabban. Első sikerét az iskolai Ki Mit Tud?-on aratta, egy Demjén Ferenc-dallal megnyerte az ének kategóriát. Jutalmul az igazgató egy basszusgitárral ajándékozta meg. Autodidakta módon, kitartó szorgalommal sajátította el a hangszer használatának fortélyait. Ekkor ismerkedett meg olyan világhírű jazz-zenészek szerzeményeivel, mint Marcus Miller, Jaco Pastorius és George Benson. Ez az élmény a későbbiekben alapvetően meghatározta zenei ízlésvilágát, melyre a jazz mellett a soul és az R'n'B is hatott.
A munka mellett minden idejét a basszusgitározásnak szentelte. Dolgozott útépítőként, gyertyaöntőként, volt bányász, festő és villanyszerelő, végül a helyi bútorgyárban helyezkedett el. 18 éves korában nősült meg, 6 év házasság után született meg kislánya, Mirjam.
Gáspár Győző másod-unokatestvére.


== Zenei karrier ==
Részt vett egy jazz-zenekar alapításában, az együttesben a basszusgitározás mellett énekelt is. Különböző rendezvényeken léptek fel Nógrád megyében és Budapesten. A zenekar felbomlása után a helyi gospel-kórusban énekelt. 1995-96-ban a Ki Mit Tud?-on indult, közvetlenül a televíziós döntők előtt esett ki a műsorból.  A Kifutó 2 válogatóján továbbjutott, előadásával lenyűgözte a zsűrit, azonban a műsor megszűnése miatt a várva várt sikerek elmaradtak. Az Üstökös tehetségkutató verseny sem hozta meg számára az áttörést, ezért úgy döntött, hogy az éneklést abbahagyja.
2003-ban családja unszolására indult a Campona tehetségkutató énekversenyen, melyen 3. helyezést ért el és különdíjat kapott. Augusztusban nevezett be a TV2 Megasztár - Az év hangja című versenyébe. 3. helyen végzett s elnyerte a megtisztelő "2004 legjobb férfihangja" címet. A verseny hónapokon át zajlott, eközben Laci országos ismertségre és hatalmas rajongótáborra tett szert.
2004 októberében jelent meg első albuma Hagyd meg nekem a dalt címmel. Az album pár hét alatt aranylemez, később pedig platinalemez lett.[forrás?] Az album első kislemeze a Hagyd meg nekem a dalt című dalból készült. A dal 3 hétig állt a VIVA TV hivatalos slágerlistájának élén, és a Mahasz Editors’ Choice rádiós listáján 7 hétig volt első.
Az albumhoz még egy kislemez készült a Sosem vagy egyedül című dalból.
2005-ben jelent meg második albuma Bárhol jársz címmel, amely az előzőhöz hasonlóan szép sikereket ért el. Az albumról két kislemez jelent meg a Ma éjszaka és a Bárhol jársz című dalokból.
2006-ban jelent meg harmadik albuma És mégis forog a föld címmel. Az albumról három kislemez jelent meg: az És mégis forog a Föld, a Bolond vagyok, mert és egy duett Szekeres Adriennel, a Kikötők, mely az év egyik legnagyobb sikere lett.[forrás?]2007-ben jelent meg negyedik albuma Maradandók tisztelettel címmel. Az album első kislemeze az Engedj el című dalból készült.
2008-ban a harmadik albumról megjelent egy negyedik kislemez a Dalban küldöm című dalból.
2013-ban szerepelt A Dalban és A nagy duett második évadjában.
2015-ben szerepelt a Sztárban sztár harmadik évadjában, amelyet meg is nyert, így ő lett 2015-ben "Magyarország legsokoldalúbb előadója".
2016-ban ismét szerepelt a A Dalban.
2018-ban szerepelt feleségével Gáspár Nikivel a Nyerő páros című műsorban, ahol a második helyet szerezték meg.
2020-ban az Álarcos énekes első és második évadának egyik zsűritagja.
2016-ban, 2017-ben, 2018-ban, 2019-ben, 2021-ben és 2022-ben is az X-Faktor egyik mentora.


== Diszkográfia ==


=== Albumok ===


=== Videóklipek ===
Hagyd meg nekem a dalt
Sosem vagy egyedül
Ma éjszaka
Bárhol jársz
És mégis forog a Föld
Bolond vagyok, mert...
Kikötők feat. Szekeres Adrien
Engedj el
Dalban küldöm
Megtalállak
Fülledt, forró nyár
Apróság
Nem akarok várni
Az autómban
Végtelen tenger


==== Vendégszereplések ====
Tiszta fejjel projekt - Tiszta fejjel
Tartsd életben még - Kampánydal az illegális zeneletöltés ellen
VIVA Comet Allstars - Ha zene szól


==== Slágerlistás dalok ====


== Elismerések és díjak ==
Miniszteri Elismerő Oklevél (2005)
VIVA Comet - Legjobb férfi előadó (2005)
Fonogram díj - Az év hazai felfedezettje (2005)
Fonogram díj - Az év hazai dala (Hagyd meg nekem a dalt) (2005)
VIVA Comet - Legjobb szóló előadó (2006)


== Színészi karrier ==
Laci nemrégiben főszerepet kapott a Madách Színházban, május 30-án mutatták be a legújabb sikervárományos musicalt, a József és a színes, szélesvásznú álomkabátot. Az énekes a darab egyik főszereplőjét, a rockkirály Fáraót alakítja.  Hatalmas lehetőség ez Laci számára. Korábban a Fáraó szerepében ugyanis olyan nagyágyúk tűntek fel, mint Vikidál Gyula és Komár László. A Madách Színház igazgatója, Szirtes Tamás elmondta, hogy mindenképpen olyan művészt szerettek volna találni erre a szerepre, akinek nem csak a színpadi megjelenése, hanem a hangja is fantasztikus[forrás?]. Laciban pedig egyértelműen mindkettőre rátaláltak. Az énekes hivatalos válogatáson vett részt, ahol többek között őt is kiválasztotta a döntő bizottság.
Gáspár Laci nagyon komolyan veszi az új feladatot, szinte egy alkalommal sem hiányzott a próbákról. Persze még mindig nagyon izgul, hiszen ugyan színházi tapasztalatai eddig még egyáltalán nem voltak, de ugyanolyan nagy kihívásnak tekinti, mint a Megasztárt, és érzései is hasonlóak. Véleménye szerint ez egy lehetőség arra, hogy másban is kipróbálja magát, és a közönség – akiért mindig is élt- egy újabb oldaláról ismerhesse meg.


== Filmek ==
Brazilok (2017) romantika/kaland
A tanár (2021) Kiss Prince
Az álommeló (RTL, 2023) Vendégszereplő (1 évad, 9. epizód)


== Magánélet ==
Jótékonykodik ahol tud, fellépésről fellépésre jár, eljut a nagyvárosokba, de a legkisebb falvakba is. Sőt, még a külföldi közönség is megismerhette, hiszen a német Deutsche Welle Televízió új sorozatot indított, melyben bemutatta Európa Megasztárjait. A Megasztár című énekes tehetségkutató ötlete Németországból indult, ezért az egykori szervezők körbejárták a nagy sikerű műsor európai állomásait, hogy bemutassák, hogyan is alakult nyertesek sorsa a verseny óta. Egyedül hazánkban nem egy aranyérmest választottak, közvetlenül Gáspár Lacit keresték meg, hogy vele készítsenek interjút.[forrás?] Gáspár Laci 2004 legjobb férfihangjaként végzett, őt azonban akkor két hölgy is megelőzte (Tóth Vera és Oláh Ibolya). A Deutsche Welle ennek ellenére a balassagyarmati énekes eddigi karrierjét találta a legérdekesebbnek. Az interjút Németországon kívül világszerte, így Ázsiában és az Amerikai Egyesült Államokban is bemutatták.


== Jegyzetek ==


== Források ==
Gáspár Laci hivatalos honlapja
Tiszta Fejjel Projekt
Mahasz.hu
EURO 200