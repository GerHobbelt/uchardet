revision: 25906156
title: "Lov\xE1sz L\xE1szl\xF3 (matematikus)"
url: https://hu.wikipedia.org/wiki/Lov%C3%A1sz_L%C3%A1szl%C3%B3_(matematikus)


---

Lovász László (Budapest, 1948. március 9. –) Magyar Szent István-renddel, Magyar Corvin-lánccal kitüntetett, Abel- és Wolf-díjas, Széchenyi- és Bolyai-nagydíjas, valamint Bolyai János alkotói díjas magyar matematikus, egyetemi tanár, a Magyar Tudományos Akadémia és az amerikai National Academy of Science rendes tagja. A számítógép-tudomány világhírű kutatója. 2006 és 2011 között az Eötvös Loránd Tudományegyetem Matematikai Intézetének igazgatója. 2014 és 2020 között a Magyar Tudományos Akadémia elnöke.


== Életpályája ==
1962-től 1966-ig a budapesti Fazekas Mihály Fővárosi Gyakorló Gimnázium speciális matematika tagozatára járt. Három egymást követő évben lett aranyérmes a Matematikai Diákolimpián (1964, 1965, 1966). Osztályfőnöke Komlós Gyula, matematikatanára Rábai Imre volt. 1966-ban kezdte meg egyetemi tanulmányait az Eötvös Loránd Tudományegyetem (ELTE) matematikus szakán. 1970-ben védte meg a matematikai tudományok kandidátusi, 1977-ben akadémiai doktori értekezését. Az MTA Matematikai, illetve az Operációkutatási Bizottságának tagja lett. 
1972–1973-ban a Vanderbilt Egyetem vendégprofesszora volt. Diplomájának megszerzése után, 1975 és 1982 között, a József Attila Tudományegyetem Geometria Tanszékét vezette docensként. 1978-ban megkapta egyetemi tanári kinevezését. 1979-ben megválasztották a Magyar Tudományos Akadémia levelező–, 1985-ben, 31 évesen pedig a rendes tagjává. 2008-tól az MTA elnökségi tagja.1981-ben Erdős Pállal és Babai Lászlóval létrehozta a Combinatorica című folyóiratot. 1985-ben Babai Lászlóval létrehozta a Budapest Semesters in Mathematicsot.   
1982-ben visszatért az ELTE-re, majd egy évvel később a Számítógéptudományi Tanszék vezetője lett, szintén egyetemi tanári beosztásban. 1984 és1985 között a Bonni Egyetem John von Neumann-professzora. 1987-től a Princetoni Egyetem, illetve 1993 és 1999 között a Yale Egyetem félállású egyetemi tanára, vendégprofesszorként tanított a princetoni, a Cornell, a washingtoni és a kanadai waterlooi egyetemen.

1987 és 1994 között a Nemzetközi Matematikai Unió (IMU) Végrehajtó Bizottságának választott tagja volt. 1981-ben a párizsi Európai Tudományos és Művészeti Akadémia, 1991-ben a londoni Európai Akadémia, 2007-ben a Svéd Királyi Akadémia is felvette tagjai sorába.
1999 és 2006 között a Microsoft tudományos kutatója. Két alkalommal a Mindentudás Egyeteme előadója volt. 2004-től 2006-ig tagja az Abel-díj öttagú bírálóbizottságának. 
2001-ben az elsők között kapta meg az újrahonosított Corvin-lánc díjat.2006-tól 2011-ig az ELTE Matematikai Intézetének igazgatója. Igazgatósága alatt a European Academy of Sciences, Arts and Humanities, az Acadamia Europaea, a Rheinland-Westphälische Akademie der Wissenschaften, és a Leopoldina külső, illetve levelező tagja, a Holland Királyi Akadémia az Orosz Tudományos Akadémia, és az Amerikai Tudományos Akadémia tiszteletbeli tagjává választották, valamint a University of Waterloo, a Szegedi Tudományegyetem, a Budapesti Műszaki Egyetem és a University of Calgary díszdoktora lett.Korábban, 1969-ben Grünwald Géza-díjat, 1979-ben Pólya-díjat (Soc. Industrial and Applied Math.), 1981-ben a Best Information Theory Paper Award (IEEE) díjat, 1982-ben Fulkerson-díjat (Math. Prog. Society), 1985-ben Állami Díjat, 1991-ben Szele Tibor-emlékérmet, 1993-ban a Holland Tudományos Akadémia Brouwer-érmét,. 1998-ban a Köztársasági Érdemrend Középkeresztjét, valamint a Cseh Matematikai Társulat elismerését, a Bolzano-érmet, 1999-ben a Knuth-díjat valamint Wolf-díjat, 2001-ben Gödel-díjat,  2006-ban Neumann János Elméleti Díjat, 2007-ben Bólyai János alkotói díjat, 2008-ban Széchenyi-nagydíjat, 2010-ben Kiotó-díjat és 2012-ben pedig Fulkerson-díjat kapott.2007-től a Nemzetközi Matematikai Unió (IMU) Végrehajtó Bizottságának elnöke. Ez a megbízatása 2010-ig szólt.  
2014-ben a Magyar Tudományos Akadémia 185. közgyűlése 6 évre Lovászt választotta meg elnökének.A Norvég Tudományos Akadémia 2021. március 17-én Avi Wigdersonnal, a princetoni Fejlett Tanulmányok Intézete munkatársával megosztva Lovász Lászlónak ítélte a matematikusok Nobel-díjaként jegyzett Abel-díjat. Ezzel a díj 2003-as alapítása óta, Lax Pétert és Szemerédi Endrét követően, már a harmadik magyar matematikus nyerte el ezt a rangos díjat.Az MTA  így méltatta volt elnökét, Lovászt, az Abel-díj odaítélését követően: 
„A tizenéves kora óta »sztármatematikusként« emlegetett Lovász László munkássága összeköttetést teremtett a diszkrét matematika és a számítógép-tudomány között. (…)  (Lovász) úgy nyilatkozott, nagyon szerencsés volt, hogy részese lehetett egy olyan időszaknak, amelyben a matematika teljesen együtt fejlődött egy alkalmazási területtel.”


== Munkássága ==
Elsősorban kombinatorikával és számítógéptudománnyal foglalkozik. Számos eredménye közül kiemelkedik a gyenge perfektgráf-sejtés igazolása, a Kneser-gráfokra vonatkozó sejtés bizonyítása.
A geometriai hipergráf fogalmának meghatározása lehetővé tette az alfa-kritikus gráfok elméletének kimunkálását és kiépítését, valamint a Shannon-féle ötszögprobléma megoldását. Nevéhez fűződik a Lovász-féle lokális lemma, a Lovász-féle bázisredukciós algoritmus: a Lenstra–Lenstra–Lovász (LLL)-algoritmus, valamint a konvex testek és rácsok algoritmikus elméletének kidolgozása.
A 2000-es évek elejétől a kombinatorikus optimalizáció területén ért el kiemelkedő eredményeket. Több mint kétszázötven tudományos publikáció és kilenc könyv szerzője vagy társszerzője.


== Díjai, elismerései ==
Grünwald Géza-díj (1969)
Pólya-díj (1979)
Best Information Theory Paper Award (IEEE, 1981)
Fulkerson-díj (1982)
Állami Díj (1985) – a kombinatorikus optimalizáció, a gráfelmélet és a számítógép-tudomány terén elért nemzetközi jelentőségű eredményeiért, iskolateremtő tevékenységéért.
Szele Tibor-emlékérem (1991)
A Magyar Köztársasági Érdemrend középkeresztje (1998)
Wolf-díj (1999)
Knuth-díj (1999)
a József Attila Tudományegyetem díszdoktora (1999)
Corvin-lánc (2001)
Gödel-díj (2001)
a Budapesti Műszaki és Gazdaságtudományi Egyetem díszdoktora (2002)
a Calgary Egyetem díszdoktora (2006)
Neumann János elméleti díj (2006)
Bolyai János alkotói díj (2007)
Széchenyi-nagydíj (2008)
Bolyai-nagydíj (2008)
Kiotó-díj (2010)
Fulkerson-díj (2012)
Neumann János-díj professzori oklevél és plakett (2017)
Szőkefalvi-Nagy Béla-érem (2018)
Budapest díszpolgára (2018)
Hazám-díj (2020)
Abel-díj (2021)
Magyar Szent István-rend (2021)
a kolozsvári Babeș–Bolyai Tudományegyetem díszdoktora (2022)
Prima Primissima díj (2022)


== Könyvei ==
Kombinatorika (Pelikán Józseffel és Vesztergombi Katalinnal, 1977, 2003)
Combinatorial Problems and Exercises (1979, ISBN 0-444-81504-X, 2. kiadás 1993)
Matching Theory (M. D. Plummerrel, 1986, ISBN 0-444-87916-1)
Algoritmusok (Gács Péterrel, 1987)
An Algorithmic Theory of Numbers, Graphs, and Convexity (1987, ISBN 0-89871-203-3)
Geometric Algorithms and Combinatorial Optimization (M. Grötschellel és A. Schrijverrel, 1988, ISBN 0-387-56740-2)
Greedoids (B. Korteval és R. Schraderrel, 1991, ISBN 0-387-18190-3)
Algoritmusok bonyolultsága (egyetemi jegyzet, 1992)
Kombinatorikai problémák és feladatok (1999, 2008, ISBN 978-963-9664-93-7)
Discrete Mathematics: Elementary and Beyond (Pelikán Józseffel és Vesztergombi Katalinnal, 2003, ISBN 0-387-95584-4, németül 2005, spanyolul 2006)
Diszkrét matematika (Pelikán Józseffel és Vesztergombi Katalinnal, 2006, ISBN 963-9664-02-2)


== Jegyzetek ==


== Források ==
A Magyar Tudományos Akadémia tagjai 1825–2002 II. (I–P). Főszerk. Glatz Ferenc. Budapest: MTA Társadalomkutató Központ. 2003. 806–807. o.
MTI Ki Kicsoda 2009, Magyar Távirati Iroda Zrt., Budapest, 2008, 692. o., ISSN 1787-288X
Személyes honlapja az Eötvös Loránd Tudományegyetem honlapján
Adatlapja a Magyar Tudományos Akadémia oldalán
Önéletrajza a Mindentudás Egyeteme honlapján


== További információk ==
Arcképvázlatok Lovász Lászlóról
A „Kombinatorikai problémák és feladatok” című könyv teljes szövege
Arcképvázlat a Typotex Kiadó honlapján
Könyvei
Lovász László a Mathematics Genealogy Project adatbázisában