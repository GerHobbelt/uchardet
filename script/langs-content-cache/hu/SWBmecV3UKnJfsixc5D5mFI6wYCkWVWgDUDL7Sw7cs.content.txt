revision: 26261485
title: "Muzsik\xE1s Egy\xFCttes"
url: https://hu.wikipedia.org/wiki/Muzsik%C3%A1s_egy%C3%BCttes


---

A Muzsikás együttes 1973 óta működő nemzetközi hírű Kossuth- és Liszt Ferenc-díjas magyar népzenei együttes, amely 2008. november 2-án a legrangosabb nemzetközi világzenei elismerésének a World Music Expo WOMEX-díjának kitüntetettje volt, Sevillában.Népzenei és világzenei eseményeken egyaránt fellépnek, de nem idegen tőlük az alternatív zene, a dzsessz, a kelta vagy a zsidó zene sem. A világ legnevesebb koncerttermeiben léptek fel, mint a Royal Festival Hall, a Royal Albert Hall, a Théâtre de la Ville, az Accademia Nazionale di Santa Cecilia vagy a Carnegie Hall.
Zenéjük a hagyományos népzenét és a 20. századi magyar komolyzenét ötvözi.


== Jelenlegi tagok ==
Sipos Mihály (hegedű, citera, ének),
Porteleki László (hegedű, koboz, tambura, ének),
Éri Péter (brácsa, kontra, mandolin, furulyák, ének)
Hamar Dániel (nagybőgő, ütőgardon, dob, ének)Rendszeresen fellép velük a moldvai születésű Petrás Mária (ének), a táncelemekben, koreográfiában Farkas Zoltán és Tóth Ildikó dolgozik az együttessel. Korábbi koncertjeiken rendszeres vendég volt Sebestyén Márta énekesnő is, akivel több közös albumot is kiadtak.


== Története ==
A több mint négy évtizede aktív Muzsikás együttes kétségkívül a legismertebb magyar népzenei formáció idehaza és külföldön. Az 1973-ban alakult trió (Csoóri Sándor, Hamar Dániel, Sipos Mihály) két tagja azóta is a Muzsikás zenésze. A heti rendszerességgel tartott Muzsikás klub volt az első, ahol nagy hangsúlyt fektettek a táncok és az énekek tanítására. Később ez a forma vált általánossá és ez lett a városi „táncház”, amiből ezidőtájt szinte a hét minden napjára esett egy (FMH, R-Klub, Molnár utca, Kassák klub), ahol a Muzsikás zenélt. Az országban sokfelé hívták őket alkalomszerű táncház tartására, ahol inkább népzenei bemutatót tartottak, mivel a táncok ismerete nélkül nem lehetett táncházat tartani. Ebből alakult ki az a koncertrepertoár, ami azóta is jellemzi hangversenyeiket.
Az ország kulturális nagykövetei közé sorolják őket. Otthonosan mozognak mind a folk, népzenei és világzenei fesztiválokon, mind komolyzenei koncerteken. Elsőként sikerült elfogadtatniuk a világban a magyar népzenét mint önálló, minden más műfajjal egyenértékű zenei stílust. Jelen vannak a legjelentősebb koncerttermekben, fesztiválokon, lemezeik világszerte kaphatók az ango–amerikai RYKODISC cég kiadásában. Koncertjeikről és albumaikról elismerően írnak a legnagyobb napilapok, folyóiratok, és zenei szaklapok.
Neves komolyzenei szólistákkal, kamaraegyüttesekkel, kórusokkal és szimfonikus zenekarokkal lépnek fel itthon és külföldön. 2016 novemberében Sanghaiban a Oriental Art Center nagytermében hangversenyeztek a Nemzeti Filharmonikus Zenekarral, idehaza a Muzsikusok-Muzsikások koncertsorozatban a Concerto Budapest zenekarral léptek fel. Koncertjeik gyakori vendége Petrás Mária, Prima Primissima díjas, moldvai születésű keramikus-iparművész, énekes vagy a Fölszállott a páva televíziós népdalvetélkedő győztese, Kacsó Hanga. 2017-ben Allegro Barbaro című koncertsorozatukkal hazai hangversenytermekben Bartók zongoramuzsikája és a népzene szólalt meg Fülei Balázs zongoraművész vendégszereplésével. A nagy hangversenyek mellett a Muzsikás rendkívül fontosnak tartja a legkisebbeknek tartott rendszeres gyerektáncházat és az összevont rendhagyó iskolai ének-zeneórákat.


== Díjaik ==
Magyar Művészetért díj
Liszt Ferenc-díj (1995)
Kossuth-díj (1999)
Magyar Örökség díj (2000)
WOMEX-díj (2008)
Prima Primissima díj (2008)
Budapestért díj (2016)


== Jegyzetek ==


== További információk ==
Hivatalos honlap (magyarul) és (angolul)
Muzsikás. 1978; szerk. Sipos Mihály; Fővárosi Művelődési Ház, Bp., 1978
Bankó András: Muzsikás évtizedek. Életmorzsalékok és sorstörmelékek; fotó Kása Béla; Kós Károly Alapítvány, Bp., 1994
Jávorszky Béla Szilárd: Muzsikás 40; Kossuth, Bp., 2013 + DVD