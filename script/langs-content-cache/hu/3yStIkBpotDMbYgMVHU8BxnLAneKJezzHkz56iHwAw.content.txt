revision: 26009445
title: AutoCAD
url: https://hu.wikipedia.org/wiki/AutoCAD


---

Az AutoCAD a személyi számítógépeken piacvezető CAD, mérnöki tervező szoftver. Eredetileg vektorgrafikus rajzoló programnak indult. Rendkívül rugalmas és változatos eszközökkel rendelkezik, melyekkel a program testreszabható, így AutoLISP és C nyelveken, valamint Visual Basic for Application nyelven programozható, de könnyen alakítható a menürendszer, különböző makro lehetőségek is rendelkezésre állnak.
Ez a rugalmasság lehetővé tette, hogy alapul szolgáljon egy sor AutoCAD-re épülő alkalmazásnak, melyeket egyrészt maga a fejlesztő Autodesk cég, másrészt külső fejlesztők készítettek. Különlegessége, hogy rengeteg szakági alkalmazást fejlesztettek alá többek között építészeti, gépészeti, építőipari, elektromos, geodéziai, térinformatikai stb. céllal.
Az AutoCAD rajzelemekből építkezik. Vannak egyszerű rajzelemek például vonal, kör, körív és összetett rajzelemek: vonallánc, méretezés. A blokk a felhasználó által tetszőleges rajzelemekből összeállított rajzelem. Az AutoCAD rajzba be lehet illeszteni raszter-fájlokat is. A külső referencia egy másik AutoCAD rajz beillesztése a rajzba úgy, hogy csak a közeli, vagy távoli hálózaton elfoglalt helyét kell megadni és a program beilleszti a rajzba. Ezzel a technikával az interneten keresztül elérhető távoli munkahelyek is képesek ugyanazon a terven dolgozni.
Legújabb változata már biztosítja a parametrikus blokkok használatát is. Támogatja a térbeli modellezést, látványtervezést, adatbázisok számára kivonatok készítését, rajzok és hagyományos alfanumerikus adatbázisok dinamikus összekapcsolását, internetes közzétételi lehetőségeket, a nyomtatási elrendezések, stílusok kezelését. Az Autodesk már régóta magyarítja is ezt a programot [1].
Az AutoCAD rajzfájl formátumát, gyakorlatilag minden más CAD és CAM program is legalább olvasni, de gyakran írni is tudja. Létezik a rajzfájlnak egy másik, szövegszerkesztővel olvasható és írható változata is, a DXF formátum, ez is általánosan elterjedt, ipari szabvánnyá vált.
A programnak elkészült egy csökkentett funkcionalitású, olcsóbb változata is, amelyet AutoCAD LT néven forgalmaznak.
Az AutoCAD a legelterjedtebb CAD szoftver a világon, Autodesk becslések szerint 2006-ban, mintegy egymilliárd AutoCAD DWG formátumú rajz volt használatban.


== AutoCAD alapú szakmai CAD szoftverek ==
Az AutoCAD rugalmas felépítése lehetővé teszi, hogy a különböző mérnöki területek eltérő szakmai igényeihez alkalmazkodó speciális CAD szoftverek készüljenek, melyek egész sorát fejlesztették ki független szoftverfejlesztő cégek. Az Autodesk saját AutoCAD alapú szakmaspecifikus szoftverjei 2012-ben az alábbiak:

AutoCAD Architecture építészeti tervezésre. Ablakok, ajtók, lépcső szerkesztése, metszetek, homlokzat generálás alaprajzból.
AutoCAD Civil 3D közlekedéssel, területfejlesztéssel, vízelvezető rendszerekkel kapcsolatos projektek tervezése AutoCAD környezetben.
AutoCAD Electrical villamos szabályozás és vezérlés tervezéséhez
AutoCAD LT olcsóbb változat Windows és Macintosh környezetre. Minden DWG rajz beolvasható, de csak 2D-ben szerkeszthető, néhány további korlátozással.
AutoCAD Map 3D térbeli terepmodell, GIS és rajzi információk összekapcsolása
AutoCAD Mechanical gépészeti tervezéshez
AutoCAD MEP épületgépészeti és épületvillamossági tervezőrendszer
AutoCAD P&ID csővezeték és műszerezés tervező szoftver
AutoCAD Raster Design raszteres képek feldolgozása DWG formátumba automatikus és fél automatikus eljárásokkal. Papír térképek, műhold felvételek feldolgozására alkalmas
AutoCAD Structural Detailing acélszerkezetek csomópontjainak és egyéb részleteinek tervezésére szolgáló eszköz.
AutoCAD Utility Design szoftver villamos hálózat tervezéséhez


== Verziók (amerikai kiadás) ==


== Jegyzetek ==


== Források ==
Mercator Stúdió Elektronikus könyvkiadó 264 AutoCAD kötete a 14-2013 változatokhoz: [2] Archiválva 2017. december 12-i dátummal a Wayback Machine-ben
Mercator Stúdió Elektronikus könyvkiadó 285 AutoCAD LT kötete az 1-2013 változatokhoz: [3] Archiválva 2017. december 12-i dátummal a Wayback Machine-ben
E-könyv webáruház: [4]
Dr. Pétery Kristóf: AutoCAD 2018 Biblia. 2017, Mercator Stúdió, AutoCAD 2018 Biblia Archiválva 2017. december 12-i dátummal a Wayback Machine-ben ISBN 978-963-365-845-1
Dr. Pétery Kristóf: AutoCAD LT 2018 Biblia. 2017, Mercator Stúdió, AutoCAD LT 2018 Biblia Archiválva 2017. december 12-i dátummal a Wayback Machine-ben ISBN 978-963-365-834-5
Varga Tibor: Autocad 2004 kezdőknek, haladóknak. 2003, Computer Studio, ISBN 9632126246
Pintér Miklós: AutoCAD tankönyv és példatár síkbeli és térbeli rajzokhoz, Computerbooks, 2006, ISBN 9636183430
Pintér Miklós: MECHANICAL DESKTOP - Tankönyv és példatár, Műszaki Könyvkiadó, 2002, ISBN 9631619346
Pintér Miklós: Számítógéppel segített rajzolás. Síkbeli ábrázolás, Tankönyvmester Kiadó, 2006, ISBN 963946032X
Pintér Miklós: Számítógéppel segített rajzolás. Térbeli ábrázolás, Tankönyvmester Kiadó, 2006, ISBN 9639460338


== További információk ==
Magyarországi forgalmazó: [5]
Az Autodesk saját, ingyenes DWG fájlmegtekintője: DWG TrueView


== Kapcsolódó szócikkek ==

Autodesk Inventor
Pro/Engineer
Solidworks
LibreCAD