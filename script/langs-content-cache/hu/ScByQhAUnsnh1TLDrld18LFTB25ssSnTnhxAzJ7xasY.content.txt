revision: 25485698
title: "Taiji (zen\xE9sz)"
url: https://hu.wikipedia.org/wiki/Taiji_(zen%C3%A9sz)


---

Szavada Taidzsi (沢田 泰司; Hepburn: Taiji Sawada; 1966. július 12. – 2011. július 17.), ismert művésznevén Taiji japán basszusgitáros, dalszerző. Az X Japan együttes tagjaként lett ismert, akikkel 1992-ig játszott együtt. Miután távozni kényszerült az együttesből, számos zenekarban játszott. 2011-ben egy repülőgépen történt incidenst követően letartóztatták és a hivatalos jelentés szerint a fogdában öngyilkos lett.


== Élete és pályafutása ==


=== Első együttesei és az X ===
Taiji otthagyta a középiskolát és 1982-ben létrehozta első együttesét Trash néven, ahol először gitározott. 1984-ben váltott basszusgitárra és Ray néven a Dementia nevű metalegyütteshez csatlakozott. Nem sokáig maradt itt sem, egy rövid ideig a Prowlerben zenélt, majd 1986-ban néhány fellépés erejéig az X basszusgitárosa volt, de hamar megváltak egymástól és Taiji a Dead Wire-höz igazolt át. 1986 novemberében mégis visszatért az X-hez és onnantól kezdve 1992-ig állandó tag volt.1987. december 26-án az együttes részt vett a CBS/Sony meghallgatásán, amit követően leszerződtették őket. 1989-ben jelent meg első nagykiadós albumuk, a Blue Blood, mely hatodik helyezést ért el az Oricon listáján és 108 hétig szerepelt rajta. 1990-ben az együttes elnyerte a Japan Gold Disc Award legjobb új előadónak járó díjat. 1991-ben jelent meg Jealousy című albumuk, melyből egymillió példány fogyott, majd pályafutásuk során először felléptek a Tokyo Dome-ban.1992 január végén az X bejelentette, hogy Taiji elhagyja az együttest. Önéletrajzi könyvében a zenész azt állította, hogy azért kellett távoznia, mert nyíltan kifejezte elégedetlenségét, hogy az X vezetője,  Yoshiki jóval több pénzt keres, mint az együttes többi tagja. A We Are X című dokumentumfilmben Yoshiki nem volt hajlandó elárulni Taiji eltávolításának okát, csak annyit közölt, hogy „olyat tett, amit nem lett volna szabad.” Egy Reddit-beszélgetésben a rajongókkal annyit árult el, hogy Taiji „megszegte az együttesben felállított szabályokat. Mai napig sem tudom, helyes volt-e a döntésem, de nem volt választásom.”


=== 1992–2006: Loudness, D.T.R, Cloud Nine ===
1992 áprilisában felkérték, hogy csatlakozzon a Loudnesshez. 1993 novemberéig volt az együttes tagja, ezt követően saját együttest hozott létre  D.T.R néven. Az együttes több tagcserén ment keresztül, végül 1996-ban megszűnt, amikor Taiji magánéleti problémákkal kezdett küszködni. Elvált feleségétől, akit még 1989-ben vett el, és ezt követően hajléktalanná vált. Yoshiki visszaemlékezése szerint Taiji az X Japan gitárosának, hidének a temetésére is kölcsönkapott öltönyben jelent meg 1998-ban, több foga hiányzott.Hide halála mélyen érintette, kijózanítóan hatott rá és segített neki talpra állni, folytatni a zenélést. 1999-ben létrehozta a Cloud Nine együttest, 2001-ben azonban kilépett, az együttes pedig nélküle folytatta. Ezt követően 2003-ban húgával, Maszajóval alakított zenekart Otokaze (音風) néven, egy lemezt adtak ki 2004-ben. 2006-ban a D.T.R újra összeállt.


=== 2006–09: Taiji with Heaven’s, The Killing Red Addiction ===
2006 áprilisában a zenész újabb együttest alapított Taiji with Heaven’s néven, de csak 2009-ben kezdtek el hivatalosan zenélni, első lemezük 2010. január 13-án jelent meg.2007-ben Taiji visszatért a Cloud Nine-ba. 2009-ben bejelentette, hogy a The Killing Red Addiction nevű supergroup tagja lett, ahol társai a Gastunk gitárosa, Tacu, az Anti Feminism és The Dead Pop Stars dobosa, Kenzi és a Color énekese, Dynamite Tommy voltak a társai. Első fellépésük a Los Angeles-i Whisky a Go Go klubban volt.2008 decemberében menedzsmentje a zenész blogján közölte a hírt, hogy Taiji epilepsziás rohamokat és egy szélütést követően ideiglenesen sem írni, sem beszélni nem tud. Azt is bejelentették, hogy Taiji nekrózistól szenvedett egy csípőprotézis-műtétet (szárkomponens cseréje) követően, majd újra kórházba került, miután elesett és megsérült a mellkasa és a nyaka.


=== 2010–11: TSP, újra az X Japannel ===
2010-ben a TSP-ben (Taiji & Shu Project) a gitáros Shuval (Cloud Nine, Crazy Quarter Mile), az énekes Dai-jal és a dobos Hinával (Crazy Quarter Mile) játszott együtt. A Taiji with Heaven's-szel fellépett Koreában, és több koncertet is terveztek 2011 elejére, ezek azonban a földrengés és cunami miatt meghiusúltak.
2010. augusztus 14-én és 15-én Taiji két koncert erejéig ismét az X Japannel zenélt a jokohamai Nissan Stadionban, Japán legnagyobb stadionjában. A két koncerten összesen több mint 140 000 rajongó vett részt. Taiji az X Japan basszusgitárosával, Heath-szel közösen játszott.


=== Halála ===
2011. július 11-én Taijit letartóztatták a Delta Air Lines Japánból Saipanra tartó 298-as járatának fedélzetén történt incidens miatt. A riportok szerint a zenész erőszakos nézeteltérésbe keveredett egy utassal, majd bántalmazott egy légiutaskísérőt, aki megpróbálta nyugtatni. A leszállást követően elvitték a helyi rendőrségre, majd vádat emeltek ellene. Július 14-én egy saipani kórház intenzív osztályára szállították, miután feltehetően megpróbálta felakasztani magát a cellában a lepedővel. Gépekkel tartották életben, majd a családja döntésére július 17-én lekapcsolták a lélegeztetőgépről.


== Diszkográfia ==


=== Szólóban ===
Jungle (dal, 2000)
Rain (dal, 2000)


=== Együttesben ===
TrashToramaturi Ondo (kislemez, 1982)DementiaDementia Live! (album, 1985)XLoudnessBlack Widow (kislemez, 1992), Oricon-helyezés: #30
Loudness (album, 1992) #2
Slaughter House (kislemez, 1992) #40
Once and for All (album, 1993) #48D.T.RDirty Trashroad – (album, 1994) #13
Dirty Trashroad: Acoustic (album, 1994) #18
Chain Sablon:Nihongo2/I Believe... (kislemez, 1995)
Daring Tribal Roar (album, 1995) #35
Drive To Revolution (album, 1996)
Wisdom/Lucifer (kislemez, 2007)KingsMisty Eyes (kislemez, 1995)
Kings (album, 1995) #36Cloud NineBastard (kislemez, 2000)
"1st Demonstration" (kislemez, 2001)
Hard 'N' Heavy Religion 2 (válogatáslemez, 2008, Hell's Rage c. dal)
Hard 'N' Heavy 2010 (válogatáslemez, 2010, Bastard c. dal)OtokazeOtokaze (album, 2004)The Killing Red AddictionDevil (kislemez, 2010)Taiji with Heaven'sTaiji with Heaven's (album, 2010)
Hard 'N' Heavy 2010 (válogatáslemez, 2010, Keep the Faith c. dal)
Hard 'N' Heavy Religion 2012 (válogatáslemez, 2012, Killer c. dal)
The Virgin (album, 2015)TSPHard 'N' Heavy Religion 2011 (válogatáslemez, 2011, Rest in Peace c. dal)
Hard 'N' Heavy Religion 2012 (válogatáslemez, 2012, Freeze c. dal)
Mad Cluster (album, 2012)
The Last Resistance of the Firebird (album, 2012)


== Jegyzetek ==


== Fordítás ==
Ez a szócikk részben vagy egészben  a   Taiji (musician) című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel. Ez a jelzés csupán a megfogalmazás eredetét és a szerzői jogokat jelzi, nem szolgál a cikkben szereplő információk forrásmegjelöléseként.