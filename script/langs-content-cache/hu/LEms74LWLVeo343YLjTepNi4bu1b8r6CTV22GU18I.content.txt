revision: 26244650
title: "II. Alfonz arag\xF3niai kir\xE1ly"
url: https://hu.wikipedia.org/wiki/II._Alfonz_arag%C3%B3niai_kir%C3%A1ly


---

II. (Tiszta) Alfonz (Huesca, 1157. március 25. – Perpignan, 1196. április 25.) a Barcelonai-ház első uralkodója, Petronila aragóniai királynő fia. Eredetileg apja, IV. Rajmund Berengár, Barcelona grófja után Ramónnak hívták. Apja 1162. augusztus 6-án Itáliában halt meg. Anyja, akit a nemesek nem ismertek volna el önálló uralkodónak, két nappal később lemondott a trónról fia javára, aki trónra lépve az Alfonz nevet vette fel.


== Uralkodása ==
A reneszánsz művészetek és kiváltképp a trubadúrköltészet nagy pártolójaként ismert; maga is írt szerelmes verseket, amiért a Trubadúr Alfonz előnevet kapta. Más források Tiszta Alfonz néven emlékeznek meg róla. Az ő uralma alatt egyesült végleg Aragónia, Katalónia és a Barcelonai grófság. Hatalmát északon egyes dél-francia területekre is kiterjesztette, délen pedig Caspét és Cuencát foglalta el, ezzel gyakorlatilag is függetlenítve országát Kasztíliától. Ezután 1179-ben megkötötte Kasztíliával a cazdai egyezményt, amiben mindkét ország kötelezte magát a reconquista folytatására.
Felesége Sancha kasztíliai hercegnő volt. Egyik lányuk, Konstanza 1198-ban Esztergomban feleségül ment Imre magyar királyhoz, és Aragóniai Konstancia néven magyar királyné lett. Másik lányuk, Leonóra volt VI. Raymond de Toulouse gróf utolsó felesége.
1196-ban halt meg.


== Kapcsolódó cikkek ==
I. Sancho portugál király


== Források ==

Imre király (1196-1204)
Magyar nagylexikon  I. (A–Anc). Főszerk. Élesztős László, Rostás Sándor. Budapest: Akadémiai. 1993.   475. o. ISBN 963-05-6612-5