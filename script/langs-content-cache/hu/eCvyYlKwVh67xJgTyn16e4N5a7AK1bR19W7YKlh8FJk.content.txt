revision: 26135642
title: "Tom\xE1s Mili\xE1n"
url: https://hu.wikipedia.org/wiki/Tom%C3%A1s_Mili%C3%A1n


---

Tomás Milián (valódi nevén Tomás Quintín Rodriguez) (Havanna, 1933. március 3. – Miami, Florida, 2017. március 22.) kubai születésű amerikai színész, akit főleg a spagettiwesternek tettek híressé.


== Élete és karrierje ==
Édesapja id. Tomás Quintín Rodríguez y Estrada tábornok volt Gerardo Machado idején, s posztján maradt a Batista-rezsimben is. Tehetőssége révén a fia az Egyesült Államokban tanulhatott, először egy akadémián Miamiban, majd egy New York-i színész stúdióban. A továbbiakban amerikai állampolgárságot is kapott. Kubába nem térhetett vissza, mert Fidel Castro hatalomra kerülését követően persona non grata lett. Apját a forradalmárok börtönbe vetették, ahol később öngyilkosságot követett el.
Mivel az államokban még nem volt kezdetben túl sikeres, ezért Olaszországba települt át és ott élt mintegy huszonöt évig. Amíg meg nem tanult  jól olaszul, szinkronizálni kellett a filmekben a szerepeit. 1969 óta már olasz állampolgár is. Művésznév gyanánt édesanyja leánykori nevét kezdte el használni, akit Dolores Miliánnak hívtak.
A kezdetekben művészfilmekben szerepelt, s olyan olasz rendezőkkel dolgozott együtt mint Mauro Bolognini vagy Luchino Visconti. 1960-ban Claudia Cardinale és Tomás Milián volt az egyik főszereplője az I delfini c. filmdrámának. Cardinale, akárcsak Milian ez időben szintén nem a saját hangján játszott, mert Cardinale édesanyja révén francia anyanyelvű volt.
Az 1960-as évek második felében szerepelt olasz vadnyugati filmekben. Az első 1966-ban a El Precio De Un Hombre volt. 1968-ban a Tepepa, a hős bitangban játszotta a címszereplőt, amely az egyik népszerű olasz westernek közé tartozik. Ott partnere Orson Welles volt, akivel 1963-ban már dolgozott A túró és az Agymosás c. filmben, de közös jelenetük nem volt. 1970-ben a neves Sergio Corbucci – akinek Django című klasszikusa manapság akkora népszerűségnek örvend mint a Sergio Leone-féle dollár-trilógia –, vele és Franco Neróval forgatta az Egy kincskereső Mexikóban-t. Leone dollár-trilógiájából ismert Eli Wallachal, valamint Giuliano Gemmával volt egy közös, de kevéssé sikeres westernjük. Milián ebben egy emigráns ügyeskezű, de kissé együgyü, bolondos japán szamurájt, Gemma pedig egy svájci revolverhőst, Tell Vilmos afféle „amerikás változatát” játszotta.
Bud Spencerrel is volt egy közös filmje, a Rabló-pandúr 1983-ban. A film készítői úgy gondolták, hogy Milián lesz Spencer új társa Terence Hill után és ha a produkció beválik még további közös filmek és készülhetnének. A Rabló-pandúr viszont nem aratott túl nagy sikert, ezért Milián és Spencer útjai itt rögvest elváltak.
Ismert még a Revans c. filmből is, ahol egy jelentősebb mellékszerepet játszott Anthony Quinn és Kevin Costner partnereként, mely film már Amerikába való visszatéréséhez kapcsolódik.
2013-ban esküvői tanúja volt az Olaszországban élő Henger Éva magyar televíziós műsorvezetőnek, aki 1990-ben hazájában tinédzser szépségkirálynő volt, s nem mellesleg pornószínésznőként és sztriptíztáncosnőként dolgozott Olaszországban.
Fidel Castro még élt, amikor Milián több mint félévszázados távollét után újra szülőhazája, Kuba földjére tehette a lábát, ahol szívesen fogadták, előadást tarthatott és látogatást tett az állami filmgyárban, a Cinemateca Nacional de Cuba-ban.
Milián számos filmjében fontos eszköz a humor. A westernekben és a maffiafilmekben elsősorban fekete humor jellemzi stílusát, míg másutt egészen könnyed, feszültség nélküli alakítást nyújt. Milián akár negatív, akár pozitív szereplőként rokonszenvet keltő, dinamikával teli személyiségként képes megjelenni alakításaiban.
Miamiban levő otthonában hunyt el 84 éves korában, agyvérzés következtében. Életéről még 2014-ben Giuseppe Sansonna dokumentumfilmet is készített A kubai Hamlet – Tomás Milián története címmel.


== Magánélete ==
1964-ben feleségül vette az olasz Margherita Valettit. Felesége 2012-ben elhunyt. Közismert ugyanakkor, hogy a színész biszexuális beállítottságú. Valettivel kötött házassága előtt már voltak rövidebb-hosszabb kapcsolatai nőkkel és férfiakkal egyaránt.


== Filmjei ==
1960: A szép Antonio (Bell’ Antonio) … Eduardo
1962: Boccaccio’70 … a gróf
1962: Agymosás (RoGoPaG)
1965: Katonalányok (Le soldatesse) … Gaetano Martino
1965: Agónia és extázis (The Agony and the Extasy) … Raffaello
1966: Számadás (vagy: A nagy leszámolás) (La resa dei conti)
1967: Szemtől szemben (Faccia a faccia)
1968: Fuss, ember, fuss! (Corri uomo corri)
1970: Egy kincskereső Mexikóban (Vamos a matar, companeros)
1972: Ne zaklasd a kiskacsát! (Non si sevizia un paperino)
1973: A maffia ügyvédje (Il consigliori) … Thomas Accardo
1974: Squadra volante  … Ravelli
1975: A fehér, a sárga és a fekete (Il Bianco, il giallo, il nero) … Sakura
1975: Akasztani való bolond nő (Folle á tuer) … Thompson
1976: A farmeres zsaru (The Cop in Blue Jeans) … Nico
1979: A Hold (La luna) … Giuseppe
1979: Téli gyilkosságok (Winter Kills) … Frank Mayo
1982: Egy nő azonosítása (Identificazione di una donna) … Niccolo
1983: Rabló-pandúr (Cane e gatto) … Tony Roma
1989: Macskafogó kommandó (Cat Chaser) … Andres DeBoya
1989: Egy ember képmása (Gioco al massacro)  … Clem Da Silva
1990: Drug Wars: The Camarena Story … Florentino Ventura
1990: Revans (Revenge) … Cesar
1990: Havanna (Havana) … Menocal
1992: Jó zsaru kisebb hibával (Nails)
1993: Az utolsó maffiaházasság (Love, Honor & Obey: The Last Mafia Marriage) … Joe Profaci
1993: Bobby és Marilyn (Marilyn & Bobby: Her Final Affair) … Carlo Rossi
1994: Lassú tűzön (The Burning Season)
1994: Két cowboy New Yorkban (The Cowboy Way) … Huerta
1997: Bolond szél fúj (Fools Rush In) … Tomas Fuentes
1997: Amistad … Calderon
2000: Traffic … Arturo Salazar tábornok
2000: A legendás trombitás (For Love or Country: The Arturo Sandoval Story) … Sosa
2003: Washington Heights … Eddie Ramirez
2005: A kecske ünnepe (La fiesta del chivo)
2006: El Tropico (The Lost City) … Don Federico Fellove
2013: Roma nuda … gazfickó
2013: Fugly! … Gramps


== Jegyzetek ==


== Források ==
Tomás Milián (Shobary's Spaghetti Westerns) Archiválva 2008. június 14-i dátummal a Wayback Machine-ben
Tomás Milián (cinema-italiano-db.de)
Tomás Milián (tutifilmek)


== További információ ==
Hivatalos oldal 
Tomás Milián a Facebookon 
Tomás Milián a PORT.hu-n (magyarul) 
Tomás Milián az Internetes Szinkronadatbázisban (magyarul) 
Tomás Milián az Internet Movie Database-ben (angolul) 
Tomás Milián a Rotten Tomatoeson (angolul)