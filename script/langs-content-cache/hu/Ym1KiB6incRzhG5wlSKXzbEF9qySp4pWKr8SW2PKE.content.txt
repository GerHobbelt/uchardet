revision: 24786411
title: "Bresztyenszky B\xE9la"
url: https://hu.wikipedia.org/wiki/Bresztyenszky_B%C3%A9la


---

Bresztyenszky Béla (Bresztyanszky Béla Adalbert Antal) (Németpróna, 1786. augusztus 5. – Tihany, 1851. február 15.) bencés szerzetes, tihanyi apát, bölcsészdoktor, a Magyar Tudományos Akadémia levelező tagja.


== Élete ==
A gimnáziumot Privigyén kezdte s Székesfehérvárott végezte. 1803. november 5-én a szent Benedek rendiek szerzetébe lépett és Pannonhalmára ment a bölcseleti és hittani szakok folytatása végett. 1810. augusztus 30-án pappá szentelték. 1810-től a tanári pályán működött a győri gimnáziumban és akadémián. 1813-ban bölcselettudorrá lett. 1838. február 3-án tihanyi apáttá nevezték ki. Több tudományos utat tett. A Magyar Tudományos Akadémia 1836. szeptember 10-én választotta levelező tagjai sorába. Tagja volt még a jénai mineralógiai társaságnak és 1813-tól a pesti bölcseleti karnak.


== Művei ==
Lectiones academicae ex mathesi adplicata in usum suorum auditorum conscriptae. Jaurini, 1819. (Ism. Tud. Gyűjt. 1820. V.)
Elementa arithmeticae generalis seu algebrae. Uo. 1824. (ism. Tud. Gyűjt. 1824. X. 2. bőv. és jav. kiadás Uo. 1829)
Elementa geometriae et trigonometriae planae, in commodum suorum auditorum conscripta. Uo. 1827
Elemente matheseos purae in usum academiarum Budae. 1829–30, két részKéziratban: Kis geometria, Mechanika magyar nyelven (1835) és Kotzebuenak Az óra és a mandolatorta czimű szindarabjának fordítása a győri leánynevelő intézet számára (1837.)
A Tudományos Gyűjteménybe két mathematikai értekezést irt (1818. VI. 1823. IV.)


== Források ==
Szinnyei József: Magyar írók élete és munkái I. (Aachs–Bzenszki). Budapest: Hornyánszky. 1891.