revision: 24829053
title: Sony Music Entertainment
url: https://hu.wikipedia.org/wiki/Sony_Music_Entertainment


---

A Sony Music Entertainment a második legnagyobb a három nagy lemezkiadó cég (Universal Music Group, Sony Music Entertainment, Warner Music Group) közül. Felügyeletét a Sony Corporation of America látja el.


== Története ==
A cég eredete 1888-ra nyúlik vissza, a Columbia Phonograph Company megalakulásáig. Ennek anyavállalatát, az American Record Corporationt 1938-ban felvásárolta a Columbia Broadcasting System (CBS), amit korábban a Columbia Phonograph Company alapított, de később eladta.
A CBS-nek csak az Egyesült Államokban és Kanadában volt joga a Columbia név használatához. A Columbia Phonograph Companynek voltak nemzetközi alvállalatai és társcégei is, például az Egyesült Királyságban a Columbia Graphophone Company, de ezeket már azelőtt eladták, hogy a CBS felvásárolta az amerikai Columbiát, ezért a cég 1961-ben alapított nemzetközi ága a CBS Records nevet használta. 1968 márciusában a CBS és a Sony megalakította a CBS/Sony Records japán vállalkozást. Mivel a Sony a CD-technológia egyik kifejlesztője, a Sony és a CBS Japánban közösen CD-gyárat épített. Így a CBS 1983-ban egyike volt az első cégeknek, akik CD-ket kezdtek kiadni az amerikai piacon.1987. november 17-én a Sony Corporation of America kétmilliárd dollárért felvásárolta a CBS Recordsot. A CBS Inc., immár CBS Corporation megtartotta a CBS név használatának jogát zenei kiadványokhoz, de ideiglenes engedélyt adott a Sonynak a név használatához. A CBS Corporation 2006-ban új CBS Recordsot alapított.


=== A Sony Music Entertainment születése ===
Az 1988-as felvásárlás feltételeinek megfelelően a Sony 1991. január 1-jével átnevezte a céget Sony Music Entertainmentre (SME). Ugyanekkor világszerte bevezette a korábban csak az USA-ban és Kanadában használt Columbia cégnevet, miután 1990-ben megvette a védjegyhez fűződő jogokat az EMI-től. Japán az egyetlen ország, ahol a Sonynak nincs joga a Columbia név használatához, mert az a tőlük független Columbia Music Entertainmenté. Így a Sony Music Japan nem használja ezt a nevet azokon a felvételein, amelyek Japánon kívül készültek, de Japánban jelentették meg őket. Spanyolországban szintén egy másik cégé, a BMG néven jobban ismert Bertelsmann Music Groupé volt a Columbia Records védjegy, de ezt a Sony Music megszerezte, miután 2004-ben közös vállalkozásba fogott a BMG-vel, majd 2008-ban felvásárolta.


=== Sony BMG ===
2004 augusztusában a Sony közös vállalkozásba kezdett a Bertelsmann-nal, és a Sony Music egybeolvadt a Bertelsmann Music Grouppal Sony BMG Music Entertainment néven. A Sony Music Japant azonban továbbra is külön működtette, bár a BMG Japan részévé vált a közös vállalkozásnak.


=== Visszatérés a Sony Music Entertainmenthez ===
A Sony Corporation of America és a Bertelsmann 2008. augusztus 5-én bejelentették, hogy a Sony hajlandó felvásárolni a Bertelsmann 50%-os részesedését a Sony BMG-ben. Az üzletet 2008. október 1-ig lebonyolították. A Sony Music Entertainment Inc. (SME) névre visszanevezett cég ismét teljes egészében a Sony Corporation of America tulajdona lett.


== Főbb alvállalatok ==
Columbia Records
Epic Records
RCA Music Group
Zomba Label Group
Legacy Recordings
Sony Music Nashville
Provident Music Group
Sony Masterworks
RED Distribution
Syco Music
EMI
A Sony Music különféle országos cégei


== Lásd még ==
Sony/ATV Music Publishing
Sony Music Entertainment Japan
Sony BMG CD-másolásvédelmi botrány
Lemezkiadók listája


== Jegyzetek ==


== További információk ==
Hivatalos oldal
Yahoo! – Sony Music Entertainment Company Profile