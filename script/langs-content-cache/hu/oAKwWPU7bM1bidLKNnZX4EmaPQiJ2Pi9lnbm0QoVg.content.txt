revision: 24317716
title: August Hermann Francke
url: https://hu.wikipedia.org/wiki/August_Hermann_Francke


---

August Hermann Francke, régiesen magyarítva Francke Ágost Hermann vagy Francke Hermann Ágost (Lübeck, 1663. március 22. – Halle an der Saale, 1727. június 8.), német evangélikus lelkész, teológus, egyetemi tanár, egyházi író, a hallei árvaház alapítója.


== Élete ==
Édesapját Ernő gothai herceg udvari és jogi tanácsosává tette, így került Francke is atyjával három éves korában Gothába. 16 éves korában az erfurti egyetemre ment, innen azután 1679-ben Kielbe ment teológiát és filozófiát tanulni. 1685-ben magiszteri címet kapott. Ebben az időben Sandhagen lüneburgi szuperintendensnél, később Drezdában Philipp Jacob Spener udvari lelkésznél időzött, ahol Spener pietizmusa nagy hatást tett rá. Hamarosan maga is a pietizmusnak annyira buzgó követője, hogy annak eszméjét 1688-tól folytatott elkezdett előadásaiba is belevitte. Emiatt támadások érték, 1690-ben pedig elvesztette lipcsei tanszékét. 
Lipcséből papnak ment Erfurtba, de az üldöztetés itt is folytatódott, és ellenfelei a város elhagyására kényszerítették. Ekkor Spener közbenjárására a braunschweigi herceg vette pártfogásába, és az újonnan alapított hallei egyetemhez a görög és a zsidó nyelv tanárává nevezte ki. Nemsokára Halle mellett egy kis faluban, Glauchában (ma Halle városrésze) papi hivatalt is vállalt. A szegény gyermekek nevelésére állította föl azt az intézetet, amelyet 1696-tól pedagógiumnak neveztek. Később házat vett, és a gyermekeknek állandó lakást szerzett. Ez volt híres árvaházának kezdete. Már 1698-ra az intézmény kinőtte épületét, ezért nagyobb épületet kellett emelni. Az új árvaház 1699-re lett kész. 
Francke – bár ellenségeinek vádaskodása továbbra sem szűnt meg – 1715-ben a városi papság tagja lett, 1716-ban pedig az egyetem helyettes rektora. 1719-ben végül még a lipcseiek is meghívták, hogy 30 évvel üldöztetése után tartson náluk egyházi beszédet.  1727-ben hunyt el 64 éves korában.


== Jegyzetek ==


== Művei magyar nyelven ==
Francke Hermann Ágostnak Oktatása a gyermek neveléséről (Halle, 1711, ford. szenicei Bárány György)
Francke Hermann Ágost: Rövid és együgyü, de fundamentomos utmutatása 1. az igaz kereszténységre, 2. a hitre, 3., az imádkozásra (Halle, 1711)
Francke Hermann Ágost: A szentirás szerint való életnek regulái (Halle, 1711, ford. Vázsonyi Márton)
Augustus Hermannus Franckénak, Szentírás professzorának és prédikátornak oktatása a gyermeknevelésrül; ford. Bárány György / Augustus Hermannus Franckénak, a Szentírás érdemes és hív publicus professzorának Szentírás szerint való életnek regulái; ford. Vázsonyi Márton; in: Gyermekeknek kézikönyvecskéjek. Gyermeknevelési és illemtankönyvek a 16-18. századból; sajtó alá rend., utószó S. Sárdi Margit; Magyarságkutató Intézet–Attraktor, Bp.–Máriabesnyő, 2019 (Intra Hungariam...)


== Források ==
Bokor József (szerk.). A Pallas nagy lexikona. Arcanum: FolioNET (1893–1897, 1998.). ISBN 963 85923 2 X  [1]


== További információk ==
Péterfy Sándor: Francke Ágost Hermann, Lampel Róbert (Wodianer Ferenc és Fiai) Császári és Királyi Könyvkereskedése, Budapest, 1903 (Népnevelők Könyvtára)
Borbáth Dániel: Francke, az árvák jótevője; Oradeai Református Egyházkerület, Oradea, 193? (Református könyvtár)