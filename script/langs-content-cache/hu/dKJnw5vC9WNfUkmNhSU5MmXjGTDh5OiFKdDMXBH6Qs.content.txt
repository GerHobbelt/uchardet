revision: 25025565
title: Mohamed Aida
url: https://hu.wikipedia.org/wiki/Mohamed_Aida


---

Mohamed Aida (Budapest, 1976. március 12. –) hétszeres olimpikon, világbajnoki ezüstérmes, Európa-bajnok apai ágon arab származású magyar tőrvívó, Solti Antal tanítványa.


== Sportpályafutása ==

Kilencéves korában kezdett el vívni. 1990-ben szerezte első érmét a felnőtt magyar bajnokságban. 1991-ben a kadett vb-n harmadik, a junior vb-n első lett. 1992-ben megvédte junior vb elsőségét és a kadettek között is világbajnok lett. A felnőtt és a junior Európa-bajnokságon egyaránt másodikként zárt. 1993-ban megvédte kadett vb-címét. A juniorok világbajnokságán harmadik lett. A felnőtt világbajnokságon második lett az egyéni versenyben. Csapatban negyedik helyen végzett. Az Európa-bajnokságon tizedik volt. A junior Eb-n második helyen zárt. A magyar bajnokságban ötödik lett.
1994-ben ezüstérmet szerzett egyéniben a junior vb-n. A vegyes csapatversenyben világbajnok lett. A felnőtt világbajnokságon 17., csapatban bronzérmes volt. Az Európa-bajnokságon kiesett a 16 között. A junior Eb-n kilencedik lett. Az ob-n hatodik, a csb-n első lett. 1995-ben az MTK-val megnyerte a BEK-et. A junior vb-n egyéniben és vegyes csapatban ötödik volt. A vb-n egyéniben 14., csapatban negyedik volt. Az universiaden csapatban ötödik lett. Az Európa-bajnokságon 11. volt. A junior Eb-n ezüstérmes lett. Ebben az évben nyerte első egyéni felnőtt magyar bajnoki címét.
1996-ban harmadszor lett egyéni junior világbajnok. Az olimpián csapatban negyedik, egyéniben nyolcadik lett. Az ob-n második helyezést ért el egyéniben, csapatban aranyérmes volt. Az Európa-bajnokságon hatodik lett. Az 1997-es vb-n egyéniben hetedik, csapatban hatodik helyen végzett. Az universiaden a nyolc között esett ki, csapatban első lett. Az ob-n bronzérmet szerzett.
1998-ban nyolcadik volt az Eb-n. Csapatban hatodik lett. A vb-n ötödikként zárt egyéniben és a csapatversenyben is. Az ob-n egyéni bajnok lett. 1999-ben bronzérmes volt csapatban az Európa-bajnokságon. Az universiaden második volt egyéniben. A világbajnokságon egyéniben ötödik, csapatban hatodik lett.
2000-ben ismét magyar bajnok lett. Az olimpián egyéniben hetedik, csapatban hatodik helyen végzett. 2001-ben az Európa-bajnokságon 11., csapatban ezüstérmes lett. Az universiaden a 16 között esett ki. Csapatban negyedik volt. A világbajnokságon a legjobb nyolcig jutott. A csapattal hatodik lett. Az év végén ismét magyar bajnok lett.
2002-ben a negyeddöntőig jutott az Eb egyéni versenyében. Csapatban ezüstérmet szerzett. A világbajnokságon egyéniben bronzérmes, csapatban negyedik lett. A 2003-as Európa-bajnokságon kilencedik volt egyéniben, negyedik csapatban. A világbajnokságon bronzérmes, csapatban hetedik lett.
2004-ben az olimpián egyéniben negyedik volt. Az ob-n sorozatban ötödször nyerte meg az egyéni bajnoki címet. 2005-ben egyéniben ötödik, csapatban nyolcadik volt az Európa-bajnokságon. A vb-n 33., csapatban negyedik volt.
2006-ban a vb-n csapatban nyolcadik, egyéniben harmadik volt. Az Európa-bajnokságon az egyéni versenyben 13., csapatban hetedik lett. A következő évben az Eb-n 17., csapatban aranyérmes volt. A világbajnokságon harmadik volt, csapatban negyedik lett.
2008-ban egyéniben 30., csapatban második volt az Eb-n. Az olimpián egyéniben tizedik, csapatban negyedik lett. 2009 februárjában bejelentette, hogy az MTK-ból a Törekvésbe igazol, valamint, hogy gyermeket vár, így a nemzetközi versenyszezont kihagyja. Decemberben az ob-n tért vissza egyéni bronzéremmel és csapat ezüsttel. 2010-ben az Eb-n egyéniben 18., csapatban hatodik lett. A világbajnokságon egyéniben 15., csapatban kilencedik lett. 2011-ben Az Európa-bajnokságon a hatodik helyet szerezte meg egyéniben, a negyediket csapatban. A világbajnokságon 10. volt, csapatban ötödik lett. 2012-ben az Eb-n egyéniben 16., csapatban ötödik helyezést ért el. A londoni olimpián a 32 között az amerikai Nzingha Prescod ellen nyert, majd a 2008-ban olimpiai ezüstérmes dél-koreai Nam Hjonhitól döntő tussal kikapott, és ezzel kiesett.A 2013-as Európa-bajnokságon egyéniben a 23., csapatban (Knapek, Varga G., Varga K.) harmadik helyen végzett. 2014-ben az Újpesti TE-be igazolt. A 2015-ös Európa-bajnokságon egyéniben bronzérmes volt. A világbajnokságon egyéniben 36. helyen végzett. 2016-ban az Európa-bajnokságon egyéniben nyolcadik, csapatban negyedik lett.A 2017-es Európa-bajnokságon egyéniben 12., csapatban negyedik volt. A 2017-es lipcsei világbajnokságon egyéniben a 32 között esett ki. A 2018-as Európa-bajnokságon csapatban (Kreiss Fanni, Lupkovics Dóra, Szalai Szonja) a negyeddöntőben 45-41-re kapott ki a magyar női tőrcsapat a németektől.A 2019-es düsseldorfi Európa-bajnokságon egyéniben a nyolcaddöntőben esett ki. A 2020-as kazanyi világkupán a női párbajtőrcsapat Kreiss Fanni, Kondricz Kata, Lupkovics Dóra, Pásztor Flóra összeállításban szerzett olimpiai kvótát, ezt követően pedig erős visszhangot váltott ki a hazai sportági életben, hogy a Magyar Vívószövetség Lupkovics helyett Mohamed Aidát nevezte a 2021 nyarára halasztott tokiói játékokra a csapat negyedik tagjának. Mohamed ezzel a 7. olimpiájára készülhetett, ezzel pedig rekorderré vált a magyar sportolók közt. A Magyar Olimpiai Bizottság döntése értelmében Cseh Lászlóval közösen Mohamed Aida lett a magyar küldöttség zászlóvivője az ötkarikás játékok nyitóünnepségén. A tőrözők csapatversényben a 7. helyen végzett (Kreiis, Kondricz, Pásztor).2022-ben az Európa-bajnokságon a 32 között kiesett.


== Eredményei ==
Magyar bajnokság
Tőr egyéniaranyérmes: 1995, 1998, 2000, 2001, 2002, 2003, 2004, 2006, 2011, 2014
ezüstérmes: 1996, 2010, 2015, 2019, 2021
bronzérmes: 1992, 1997, 1999, 2005, 2007, 2009, 2012, 2020Tőr csapataranyérmes: 1994, 1995, 1996, 1997, 2005, 2007, 2015, 2018, 2019
ezüstérmes: 1990, 1992, 1993, 1998, 1999, 2000, 2001, 2002, 2003, 2004, 2008, 2009, 2010, 2011, 2014, 2020
bronzérmes: 1991


== Díjai, elismerései ==
Az év magyar junior vívója (1991, 1992, 1995)
Kiváló ifjúsági sportoló-díj (1992, 1993, 1994, 1995, 1996)
Az év magyar ifjúsági sportolója (1992)
Az év magyar vívója (1993, 2002, 2003, 2007, 2012)
Az év magyar sportolónője választás, második helyezett (1993)
Magyar Köztársasági Ezüst Érdemkereszt (2004)
Magyar Köztársasági Arany Érdemkereszt (2008)


== Magánélete ==
Édesanyja magyar, édesapja arab. Kanadai férje lévén kétlaki életet él, hol Magyarországon, hol a tengerentúlon tartózkodik. Két gyermeke van: Olívia 2009-ben, Leila 2014-ben született. Külkereskedelmi végzettsége van.


== Jegyzetek ==


== Források ==
Mohamed Aida profilja a Nemzetközi Olimpiai Bizottság oldalán (angolul)
Mohamed Aida profilja az Olympedia oldalán (angolul)
Mohamed Aida eredményei. fie.ch. (Hozzáférés: 2012. július 15.)
 Magyar sportévkönyv 1992-2011 
Mohamed Aida: Furfangra épül a tőrvívás. origo.hu, 2004. május 12. (Hozzáférés: 2013. május 6.)