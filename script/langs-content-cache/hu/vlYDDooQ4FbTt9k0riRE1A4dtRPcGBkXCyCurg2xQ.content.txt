revision: 25756066
title: Emile Smith
url: https://hu.wikipedia.org/wiki/Emile_Smith_Rowe


---

Emile Smith Rowe (Croydon, 2000. július 28. –) angol labdarúgó, posztját tekintve középpályás, jelenleg az Arsenal játékosa.


== Pályafutása ==


=== Klub ===


==== Arsenal ====
Smith Rowe a pályafutását az Arsenal akadémiáján kezdte, ahol végig járta a ranglétrát, a 2018–2019-es szezonban az U21-es csapattal megnyerte a bajnokságot. Szintén ebben az évben Smith Rowe debütált a felnőtt együttesben is. 2018 szeptember 26-án lépett először pályára a 3–1-gyel záruló Brentford elleni Ligakupa mérkőzésen, Unai Emery a 64. percig szavazott neki bizalmat, a helyére Alexandre Lacazette érkezett csereként. 2018. október 31-én szintén Ligakupa mérkőzésen kapott szerepet, méghozzá ezúttal is kezdőként a Blackpool csapata ellen az Emirates-ben. A találkozó 50. percében megszerezte első gólját az Arsenal színeiben, csapata pedig ismét továbbjutott, ezúttal 2–1-es eredmény született az Ágyúsok javára. Smith Rowe egyébként ezúttal sem játszotta végig az összecsapást, a 73. percben Alex Iwobi váltotta. A fiatal angol játékos bemutatkozott nemzetközi porondon is, Emery az Európa-liga csoportmérkőzésein szavazott neki bizalmat, a Vorszkla elleni találkozón debütált a sorozatban, Iwobi cseréjeként szállt be a játékba a 70. percben hazai pályán, a mérközést a londoni együttes nyerte 4–2 arányban. Október 4-én a Qarabağ elleni idegenbeli mérkőzésen kezdőként szerepelt ls gólt is lőtt az azerieknek az 53. percben, a 65.-ben pedig Mesut Özil váltotta. A Sporting Lisszabon elleni gólnélküli döntetlennel záruló hazai pályán játszott mérkőzést Smith Rowe végigjátszotta november 8-án, ahogyan a Vorszkla elleni november 29-i visszavágót is, amelyen ismét gólt szerzett.


==== RB Leipzig (kölcsönben) ====
A játékosra időközben felfigyelt a Bundesligában szereplő RB Leipzig együttese és 2019. január 31-én kölcsönben megszerezték. Azonban nem tudta beverekdeni magát a kezdőcsapatba, így összesen az ősz folyamán 3 bajnoki mérkőzésen kapott lehetőséget, amelyeken összesen 26 percnyi játékidő jutott neki. Április 13-án debütált a Wolfsburg elleni találkozón, amelyet csapata 2–0-ra nyert, ő azonban mindössze 1 percnyi játékidőt kapott, ahogyan május 11-én a Bayern München ellen is az utolsó minutumra léphetett pályára, ezen a mérkőzésen csapata gólnélküli döntetlent játszott, az utolsó fordulóban a Werder Brementől pedig kikaptak a Lipcseiek 2–1-re, ezen a meccsen is csereként lépett pályára és 24 percet játszott.


==== Ismét az Arsenalnál ====
2019 nyarán visszatért a Lipcse csapatától a nevelőegyesületéhez és bemutatkozott a Premier League-ben is, tavasszal két bajnokin és három Európa Liga mérkőzésen szerepelt valamint egy Nottingham Foresttel szemben vívott hazai 5–0-s kiütéses sikert hozó találkozón is pályára lépett, mégpedig kezdőként, azonban a szünetben sérülés miatt Bukayo Saka érkezett a helyére. A PL-ben 2019. december 15-én lépett először pályára a Manchester City gárdája ellen, a mérkőzés a Manchesteri kékek 3-0-s sikerével zárult Smith Rowe pedig csereként lépett a pályára az 59. percben, Mesut Özilt váltva. Hat nappal később az Everton elleni 0–0-s mérkőzésen kezdőként játszott egészen a 66. percig, amikor az Ágyúsok megbízott vezetőedzője Freddie Ljungberg Joe Willock-ot küldte be a helyére.


==== Huddersfield Town (kölcsönben) ====
2020. január 10-én a több játéklehetőség reményében kölcsönben a Championshipben szereplő Huddersfield Town csapatához került a szezon hátralévő részére. Új csapatában január 18-án debütált egy Brentford elleni bajnoki találkozón, kezdőként lépett pályára, a mérkőzés végül gólnélküli döntetlennel zárult.


=== A válogatottban ===
Emile Smith Rowe 15 éves korától végigjárta a korosztályos nemzeti csapatokat. 2015. augusztus 16-án debütált az U16-os csapatban, első góljait pedig az U17-ben szerezte, a 2017-es U17-es labdarúgó-világbajnokságot pedig csapata meg is nyerte, Smith Rowe a torna során 3 mérkőzésen kapott összesen 28 percnyi szerepet, ezeken pedig 1 gólpasszt jegyzett. Jelenleg az U20-as Angol együttes tagja.


== Statisztikái ==


=== Klubcsapatokban ===
Legutóbb 2020. október 28-án lett frissítve.


== Díjai, elismerései ==
Anglia U17 - 2017-es U17-es labdarúgó-világbajnokság győztese
Arsenal U21 - Premier League győztes 2017/18


== Jegyzetek ==