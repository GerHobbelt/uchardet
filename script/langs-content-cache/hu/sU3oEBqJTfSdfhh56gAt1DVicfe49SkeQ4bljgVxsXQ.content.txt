revision: 25574659
title: "Kacs\xF3 S\xE1ndor (\xFAjs\xE1g\xEDr\xF3)"
url: https://hu.wikipedia.org/wiki/Kacs%C3%B3_S%C3%A1ndor_(%C3%BAjs%C3%A1g%C3%ADr%C3%B3)


---

Kacsó Sándor írói álneve: Őrhegyi Sándor (Mikháza, 1901. február 21. – Kolozsvár, 1984. február 17.) erdélyi magyar író, szerkesztő, közíró, baloldali politikus.


== Élete ==
Szülőfaluja a nyárádmenti Mikháza. Tanulmányait a nyárádremetei iskolában kezdte, majd a marosvásárhelyi Katolikus Főgimnáziumban folytatta. Ezt követően egy évig a kolozsvári Tanárképző Intézet, két évig a I. Ferdinánd Egyetem hallgatója volt. Első verseit a Jövő Népe közölte, 1922-től a kolozsvári Előre ifjúsági folyóirat, 1923 és 1925 között a Keleti Újság, 1925-től 1927-ig az Újság munkatársaként működött. Kezdettől az Erdélyi Helikon munkaközösségének tagja volt, az úgynevezett székely írócsoporthoz tartozott. 1926-ban az első marosvécsi találkozón megkapta Kemény János alapítványának irodalmi díját.
Párizsi tanulmányútja után, 1927 őszétől belső munkatársa, 1938-tól 1940-ig, a lap betiltásáig, a Brassói Lapok főszerkesztője volt. 1937 őszén, a fasizmus előretörésével szembeszegülve, Kacsó Sándornak volt bátorsága kimondani: "Mi az erdélyi magyarság és a román nép épitő együttélésének a feltételeit és útját keressük!". Ő hirdette egyik cikkében azt az alapvető elképzelést is, miszerint "Kisebbség ... csak humanista politikát vallhat magáénak." A második bécsi döntés következtében a Romániánál maradt Dél-Erdélybe, Nagyenyedre költözött. A dél-erdélyi magyarság egyik szellemi vezéreként itt szerkesztette az Erdélyi Gazda című újságot 1944-ig. A második világháború végén Zsilvásárhelyre internálták, ahol a Zsilvásárhelyi Déli Hírlap című illegális lágerújság vezércikkírója lett. A táborból csak 1945-ben, a Groza-kormány megalakulása után szabadult a Magyar Népi Szövetség (MNSZ) követelésére. 1945–1946-ban a Kolozsváron újraindított Falvak Népe főszerkesztőjeként tevékenykedett. Az első demokratikus parlament képviselője, 1947 és 1951 között az MNSZ elnöke volt. 1947 és 1952 között a Bukarestben megjelenő Romániai Magyar Szó című napilap főszerkesztőjeként működött, majd lemondatása után az Állami Irodalmi és Művészeti Kiadó kolozsvári szerkesztőségének munkatársa, 1952-től 1968-ban történt nyugalomba vonulásáig az Irodalmi Könyvkiadó kolozsvári fiókjának vezetője volt.


== Főbb művei ==
Utoljára még megkapaszkodunk. Elbeszélések; Lyceum Ny., Cluj-Kolozsvár, 1927
Vakvágányon. Regény, 1-2.; Brassói Lapok, Brassó, 1930
Lélekvesztőn; Erdélyi Szépmíves Céh, Kolozsvár, 1941 (Erdélyi Szépmíves Céh könyvei XII.)
Nagyidő. Novellák; Bolyai, Marosvásárhely, 1946
Kacsó Sándor–Sőni Pál–Abafáy Gusztáv: Három portré. Asztalos István, Nagy István, Kovács György; Irodalmi, Bukarest, 1963 (Kritikai kiskönyvtár)
Írók, írások (tanulmányok és cikkek, Bukarest, 1964)
Válogatott írások (elbeszélések, karcolatok, Izsák József előszavával, 1970)
Virág alatt, iszap fölött (önéletrajzi visszaemlékezések I. Bukarest, 1971, 1981)
Fogy a virág, gyűl az iszap (önéletrajzi visszaemlékezések II, Bukarest, 1974)
Száműzetéseim (versek, Bukarest, 1978)
Vakvágányon (Nagy Pál előszavával, Kolozsvár, 1979)
Nehéz szagú iszap fölött; Magvető, Budapest, 1985 (Tények és tanúk)
Nehéz szagú iszap felett. Önéletrajzi visszaemlékezések 3.; szerk. Dávid Gyula; Kriterion, Bukarest, 1993
Lélekvesztőn; Kriterion, Kolozsvár, 2018 (Romániai magyar írók)
Válogatott írások; vál., utószó, jegyz. Filep Tamás Gusztáv; Székelyföld Alapítvány, Csíkszereda, 2019 (Székely könyvtár)


== Jegyzetek ==


== Források ==
Romániai magyar irodalmi lexikon: Szépirodalom, közírás, tudományos irodalom, művelődés II. (G–Ke). Főszerk. Balogh Edgár. Bukarest: Kriterion. 1991.  ISBN 973-26-0212-0  
Kortárs magyar írók kislexikona: 1959-1988. Budapest : Magvető, 1989. 199-200. p. ISBN 963-14-1604-6


== További információk ==
Kacsó Sándor versei


== Kapcsolódó szócikkek ==
Kritikai Kiskönyvtár
Irodalomkritika Erdélyben
Irodalmi vita Erdélyben
Nyelvművelés Erdélyben
Népi irodalom Erdélyben
Önéletrajz Erdélyben
Orbán Balázs emlékezete
Szabédi Emlékház
Tankönyvkiadás Romániában