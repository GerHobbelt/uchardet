revision: 26238183
title: Grammar
url: https://hu.wikipedia.org/wiki/Grammy-d%C3%ADj


---

A Grammy-díj (angolul: GRAMMY® Awards; ill. Phonograph Gramophone Awards) vagy egyszerűen Grammy az amerikai National Academy of Recording Arts and Sciences által alapított, évente átadott díj, mellyel a zeneipar kimagasló eredményeit ismerik el. A díjátadót neves előadók fellépései kísérik és a televízió is közvetíti. Jelenleg a Grammy a legnagyobb presztízsű elismerés a zeneiparban.
A díjat 1958-ban alapították. Az ABC tévétársaság 1971-es első élő tévéközvetítését megelőzően az 1960-as években az NBC tévétársaság The Best on Record címmel felvételről sugározta a díjátadó összefoglalóját. Az első Grammy Awards az NBC csatornán 1959. november 29-én került adásba a Sunday Showcase című műsor keretében, mely eredetileg tévéfilmeket és revüműsorokat sugárzott. 1971-ig a díjátadó ünnepségeket két helyszínen, New Yorkban és Los Angelesben is megrendezték, a díjazottak pedig választhattak a két helyszín közül, hogy hol veszik át az elismerést. Az Akadémiától Pierre Cossette vásárolta meg a jogokat, hogy közvetíthesse a ceremóniát, és megszervezte az első élő tévéadást. Miután a díjátadás helyszíne Nashville-be (Tennessee) került, 1973-ban a CBS vásárolta meg a közvetítési jogokat. A Grammy-ceremóniát korábban közvetítő ABC számára pedig kárpótlásul létrehozták az Amerikai Zenei Díjat (American Music Award).
1974-től ismét Los Angelesben (a Shrine Auditoriumban), illetve egyes években New Yorkban (a Radio City Music Hallban vagy a Madison Square Gardenben) adták át a díjakat. 2003 és 2018 kivételével az új évezredben a Los Angeles-i Staples Center volt a gála helyszíne.A férfi előadóknál a legtöbb Grammyvel a magyar Solti György karmestert, zongoraművészt díjazták, mintegy 31 alkalommal. A hölgyek közül a legtöbbször, 26 alkalommal, Alison Krauss folk és country énekes/hegedűs nyert. A könnyűzenei együttesek között a U2 tartja a rekordot 22 Grammy-díjjal, míg az összes zenekart figyelembe véve a Chicagói Szimfonikusok állnak az első helyen 60 győzelemmel.


== Az arany gramofon ==
A jelenleg használt szobrot kizárólagosan a Billings Artworks cég gyártja a coloradói Ridgewayben. A szobrok mindegyikét kézzel formázzák és illesztik össze. Évekkel ezelőtt a régi, kisebb szobrot át kellett alakítani, mivel a használt fémek túl lágyak voltak, és sok problémát okozott, hogy a szobrok könnyen törtek. Az új szobor nagyobb és tömörebb lett. A Grammyt részenként rakják össze, végül a fémet bevonják arannyal. A tévéadásban használt szobrok csak kellékek. 2007-ig összesen 7578 darab Grammy-szobrot adtak át.


== Kategóriák ==
Az egyes kategóriákban több megnevezett jelölt közül kerül ki a díjazott. A zenei műfajoktól független négy általános kategória a következő:

"Az év albuma" (Album of the Year), melyet a kiválasztott album előadója és a produkciós stáb kap az év albumáért.
"Az év felvétele" (Record of the Year), melyet a kiválasztott dal előadója és a produkciós stáb kap az év felvételéért.
"Az év dala" (Song of the Year), melyet a kiválasztott dal szerzője, ill. szövegírója kap az év daláért.
"Legjobb új előadó" (Best New Artist), melyet az az előadó kap, aki tárgyévben jelenteti meg első olyan felvételét, amely megalapozta ismertségét (ez nem feltétlenül az előadó tényleges első megjelenése).A további kategóriákban a díjakat specifikusan egy-egy zenei műfajhoz tartozó előadó ill. produkció kapja, továbbá olyan nem zenei típusú közreműködések, mint a grafikai megjelenés és a videó. Ezenkívül a többéves kimagasló teljesítményeket különböző életműdíjakkal honorálják minden évben.


== Jelölési procedúra ==
Hanglemeztársaságok és személyek jelölhetnek felvételeket. A jelöléseket online regisztrálják, majd kinyomtatott formában elküldik a National Academy of Recording Arts and Sciences részére. A regisztráció után egy 150 szakértő által végzett felülvizsgálati eljáráson megy át a jelölés. A vizsgálat célja, hogy a hivatalos jelöléshez megállapítsák, a jelölt egyáltalán jogosult-e a jelölésre, ill. elhelyezik a megfelelő kategóriacsoportba. A szakértők szavazhatnak úgy, hogy az általános kategóriákban ("Az év albuma", "Az év felvétele", "Az év dala", és "Legjobb új előadó" tartoznak ide), továbbá a szavazólapjaikon szereplő összesen 30 kategóriacsoporton (zenei műfajon) belül nem több mint 9 kategóriában jelölik a felvételt. Kategóriánként csak 5 jelöltet támogathatnak. Ezután összesítik a szavazatokat. Kategóriánként az öt legtöbb szavazatot kapott felvétel lesz hivatalosan jelölt a Grammy-díjra. Azonos szavazatszámok esetén lehet csak ötnél több hivatalos jelölt egy kategóriában. Miután kihirdették a jelölteket, az Akadémia tagjai megkapják a szavazólapokat a végső döntéshez. A tagok ezután az általános kategóriacsoportban, ill. további 8 kategóriacsoporton belül voksolhatnak. A szavazólapokat zárt ajtók mögött az egyik legnagyobb független könyvvizsgáló cég, a Deloitte Touche Tohmatsu összesíti. A szavazatok megszámlálása után kihirdetik a Grammy-díj nyerteseit. Adott kategóriát a legtöbb szavazatot kapott felvételi nyeri, de holtverseny lehetséges. A nyerteseknek átadják a Grammy-díjat, míg azok a jelöltek, akik nem nyertek, egy medált kapnak a jelöltségük igazolására. Mindazok az akadémiai tagok, akik a jelöltállításban és a végső döntésben részt vesznek kizárólag a minőség alapján szavaznak. Nem vehetik figyelembe az eladási adatokat, a slágerlistás helyezéseket, a személyes barátságokat, a helyi kötődéseiket, vagy a saját cégükhöz való lojalitást. Az ajándékok elfogadása tilos. A tagoknak az Akadémia integritásának megőrzését szem előtt tartva kell voksolniuk. Mind a jelölési, mind a végső szavazási procedúra megköveteli, hogy a tagok csakis a saját szakterületüknek megfelelő kategóriacsoportokban szavazzanak.


== Kritikák ==
Számos zenei előadó adott hangot a Grammy-díjjal kapcsolatos ellenérzéseinek. Maynard James Keenan, a Tool nevű progresszív metál együttes frontembere így bírálta a Grammyt:
Gyakran kritizálják a Grammyt, hogy nem tükrözi a közvéleményt. Néhány kritikus vitatja, hogy az olyan nagyszabású díjátadók, mint a Grammy, pusztán csak a zeneipar kísérletei lennének, hogy magukat dicsérjék, miközben a termékeiket reklámozzák. Néhány kritikus vitatja, hogy a nyertesek alapvetően a jelölő és szavazó akadémiai tagok társadalmi, politikai és művészeti preferenciáit tükrözik.
Sokan kritizálják a Grammyt, hogy a lényegesnél sokkal több kategóriában oszt ki díjakat, és a terjedelmes gálaműsor nagy része csak töltelék. Bono, a U2 frontembere, szintén kritizálta a Grammyt korábban, ám később méltányolni kezdte a díjat:


== Érdekességek ==
Eddig a Milli Vanilli volt az egyetlen zenei formáció, melytől elvették a díjat, miután kiderült, hogy csak playback produkció volt.


== Rekordok ==


=== Legtöbb díj ===


=== Legfiatalabb győztesek ===


=== Legidősebb győztesek ===


=== Legtöbb jelölés ===


== Jegyzetek ==


== Fordítás ==
Ez a szócikk részben vagy egészben  a   Grammy Award című angol Wikipédia-szócikk fordításán alapul.  Az eredeti cikk szerkesztőit annak laptörténete sorolja fel. Ez a jelzés csupán a megfogalmazás eredetét és a szerzői jogokat jelzi, nem szolgál a cikkben szereplő információk forrásmegjelöléseként.


== További információk ==
Hivatalos honlap