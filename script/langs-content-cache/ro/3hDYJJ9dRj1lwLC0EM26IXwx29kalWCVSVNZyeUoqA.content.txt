revision: 14868380
title: Uni-Fun Radio
url: https://ro.wikipedia.org/wiki/Uni-Fun_Radio


---

Uni-Fun Radio, cunoscut mai târziu ca Uniplus Radio, a fost unul dintre primele posturi independente de radio, din banda Est (65-74 Mhz), fondat după Revoluție în România care a început să emită în data de 11 ianuarie 1990, ora 12:00 la Universitatea București. Atunci s-a auzit pentru prima data muzica si vocile DJ-ilor de la UNIFUN. „Bună ziua, București! Ascultați UniFun Radio pe 69,9 MHz!” au fost cuvintele rostite de Daniel Klinger la microfonul radioului independent. Postul era dotat cu un emițător mono, adus de cei de la Fun Radio Paris ce avea o putere de doar 30 de Wați și acoperea cu greu Bucureștiul.


== Istoric ==


=== Uni-Fun Radio ===
Uni-Fun Radio (Uni de la Universitatea Bucuresti și Fun de la FUN Radio Paris) a emis pe frecvența 69.8 MHz (primele teste s-au facut pe 70.0 si 69.9 MHz).
Pe 23 mai 1990, după unele neînțelegeri cu Liga Studentilor din Universitatea București (donația francezilor fiind către aceasta organizație), postul se mută în Hotel Dorobanți și iși schimbă denumirea în Fun Radio.


=== Unifan Radio și Fun Radio ===
Apar iar neînțelegeri intre partea româna și cea franceză și astfel la 30 aprilie 1991 radioul se divide în Unifan Radio (partea română, cu sediul în Hotel Modern) și Fun Radio (partea franceză, ce emitea din Arenele Romane). Ambele radiouri emiteau la partaj pe 69.8 MHz, ulterior aceasta frecvență rămânând doar Unifan, Fun Radio avea să obțină frecvența de 67.8 MHz.


=== Unifan Radio devine UniPlus Radio ===
Pe 30 aprilie 1992, Unifan Radio devine Uniplus Radio (ideea lui Daniel Klinger pentru a evita confuziile cu radioul de pe 67.8 MHz- FUN Radio), își schimba treptat și studioul din Hotel Dorobanți în Strada Speranței, apoi în Strada Latină, iar în cele din urma în Strada Delea Veche. Obține licența de emisie pe 99.3 MHz, dar în 2001 este cumpărat prin intermediul unei firme ce aparținea lui Cristian Burci, de către SBS Broadcasting (trust media cumpărat ulterior de trustul pan-european ProSiebenSat.1 Media) și redenumit în Radio Star. Își schimbă iar frecvența din 99.3 MHz în 90.8 MHz (pentru a emite cu o putere mai mare), iar ulterior și denumirea, în Magic FM.


=== Fun Radio ===
Și Fun Radio își schimba sediul din Arenele Romane în Strada Căpitan Vijelie, apoi și frecvența din 67.8 MHz în 94.8 MHz. Este cumpărat de RH Press (trust care deținea și Cotidianul), apoi în anul 2004 RH Press este cumpărat de Academia Cațavencu. „Cațavencii” îl redenumesc din FUN Radio în Radio Guerrilla, iar ulterior Realitatea Media cumpără Academia Cațavencu, Sorin Ovidiu Vântu devenind proprietarul fostei frecvențe FUN Radio București.


== Note ==