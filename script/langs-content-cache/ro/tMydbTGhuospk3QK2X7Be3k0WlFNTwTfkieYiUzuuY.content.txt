revision: 15756147
title: Coasta Rupturile - Tanacu
url: https://ro.wikipedia.org/wiki/Coasta_Rupturile_-_Tanacu


---

Coasta Rupturile - Tanacu este o arie protejată de interes național ce corespunde categoriei a IV-a IUCN (rezervație naturală de tip floristic), situată în județul Vaslui, pe teritoriul administrativ al comunei Tanacu.


== Localizare ==
Rezervația naturală cu o suprafață de 6 hectare se află în Podișul Central Moldovenesc, în partea central-nordică a județului Vaslui și cea sud-estică a satului Tanacu.


== Descriere ==
„Coasta Rupturile - Tanacu”, o zonă afectată de eroziunea apei și supusă de-a lungul timpului alunecărilor de teren, a fost declarată arie protejată prin Legea Nr.5 din 6 martie 2000 (privind aprobarea Planului de amenajare a teritoriului național - Secțiunea a III-a - zone protejate). Rezervația naturală se suprapune sitului de importanță comunitară omonim și reprezintă o arie naturală de interes botanic, aflată în locul cunoscut de localnici sub denumirea de Coasta Rupturile.


== Floră ==
Aria protejată dispune de un habitat natural de tip Tufărișuri de foioase ponto-sarmatice, ce adăpostește și conservă mai multe specii de ierburi și flori rare.

Specii de flori și ierburi: zambilă sălbatică (din genul Hyacinthella leucophaea), tufă lemnoasă (Caragna fructex L.), bărbișoară (Bothriochloa ischaeum), o specie de rușcuță (din genul Adonis x hybrida), cârcel (Ephedra distachya), hajmă păsărească (Allium flavum), scaiul dracului (Eryngium campestre), flămânzică (Erophila verna), laptele-cucului (Euphorbia helioscopia), izmușoară de câmp (Acinos arvensis), cicoare (Cichorium intybus), clopoței (Campanula sibirica), sipică (Cephalaria uralensis), brândușă (Crocus reticulatus), ceapa-ciorii (Gagea pratensis), drăgaică (Galium verum), vulturică (Hieracium pilosella), cătușnică sălbatică (Marrubium peregrinum), sparcetă (Onobrychis viciifolia),  belivalie sarmațiană (Bellivalia sarmatica), o specie de pălămidă din genul Cirsum cerrulatum, sparțetă (Onobrychis arenaria), stânjenel de stepă (Iris pumila), pintenoagă (Carthamus lanatus L.), luntricică (Oxytropis campestris) sau firuță (Poa angustifolia).


== Căi de acces ==
Drumul național DN24 pe ruta: Vaslui - Muntenii de Sus - drumul județean DJ244K - Tanacu.


== Monumente și atracții turistice ==
În vecinătatea rezervației naturale se află câteva obiective de interes istoric, cultural și turistic; astfel:

Biserica de lemn "Sf. Voievozi" din Tanacu, construcție 1826, monument istoric.
Biserica de lemn "Sf. Nicolae" din Tanacu, construcție 1819, monument istoric.
Mănăstirea Tanacu.
Muzeul tradițiilor din satul Muntenii de Sus.


== Vezi și ==
Lista rezervațiilor naturale din județul Vaslui
Lista rezervațiilor naturale din România


== Note ==