revision: 15630628
title: George Emil Palade
url: https://ro.wikipedia.org/wiki/George_Emil_Palade


---

George Emil Palade (n. 19 noiembrie 1912, Iași, România – d. 7 octombrie 2008, Del Mar⁠(d), California, SUA) a fost un biolog, medic și om de știință american de origine română, specialist în domeniul biologiei celulare, laureat în 1974 al premiului Nobel pentru fiziologie și medicină. În 1986 i-a fost conferită în Statele Unite National Medal of Science („Medalia Națională pentru Știință”) în biologie pentru „descoperiri fundamentale (de pionierat) în domeniul unei serii esențiale de structuri supracomplexe, cu înaltă organizare, prezente în toate celulele vii”.


== Date biografice ==

S-a născut la Iași în 1912, într-o familie de profesori, tatăl fiind profesor de filosofie, iar mama profesoară de liceu. Familia sa locuia pe strada Sărărie.
La vârsta de 7 ani, el și-a început pregătirea școlară la Școala nr.33 „Mihail Kogălniceanu” din Iași, aflată pe str. Lascăr Catargi nr. 28, unde a învățat timp de trei ani (1919-1922). Clădirea școlii datează din 1895 și este monument istoric (IS-II-m-B-03795). Pe peretele școlii, lângă intrare, a fost amplasată o placă memorială cu următorul text:

„În această școală, între 1919 - 1922, și-a început drumul spre știință GEORGE EMIL PALADE, medic de origine română, născut la Iași, pe stradela Sărărie, la 19.XI.1912.
Descoperirile sale reprezintă eforturile susținute în domeniul cercetării fundamentale în biologie și medicină, eforturi apreciate de Comunitatea științifică internațională, prin acordarea în 1974 a Premiului Nobel, ceea ce conferă un prestigiu strălucit științei și culturii românești.”În 1923 se stabilește în Buzău, își continuă studiile înscriindu-se la liceul B. P. Hasdeu.În 1930 s-a înmatriculat ca student la Facultatea de Medicină a Universității din București. A absolvit-o în 1940, obținând titlul de doctor în medicină cu o teză asupra unor probleme de structuri histologice. În perioada 1942-1945, Palade a servit în Corpul Medical al Armatei Române.
În 1941 s-a căsătorit cu fiica industriașului Nicolae Malaxa, Irina Malaxa, cu care a avut doi copii: o fiică, Georgia Palade Van Dusen, și un fiu, Philip Palade. A plecat cu soția sa în Statele Unite ale Americii, unde a fost angajat pe post de cercetător la Universitatea Rockefeller din New York. Acolo l-a întâlnit pe Albert Claude, omul de știință care i-a devenit mentor. Claude lucra la Rockefeller Institute for Medical Research și l-a invitat pe Palade să lucreze împreună cu el în departamentul de patologie celulară. George Palade a realizat importanța excepțională a microscopiei electronice și a biochimiei în studiile de citologie. Cum nu era biochimist, a inițiat o colaborare cu Philip Siekevitz. Împreună au combinat metodele de fracționare a celulei cu microscopie electronică, producând componenți celulari care erau omogeni morfologic. Analiza biochimică a fracțiunilor mitocondriale izolate a stabilit definitiv rolul acestor organite subcelulare ca un component major producător de energie.
Cel mai important element al cercetărilor lui Palade a fost explicația mecanismului celular al producției de proteine. A pus în evidență particule intracitoplasmatice bogate în ARN, la nivelul cărora se realizează biosinteza proteinelor, numite ribozomi sau corpusculii lui Palade. Împreună cu Keith Porter a editat revista The Journal of Cell Biology („Revista de Biologie Celulară”), una dintre cele mai importante publicații științifice din domeniul biologiei celulare.
În 1961 G. E. Palade a fost ales membru al Academiei de Științe a SUA. În 1973 a părăsit Institutul Rockefeller, transferându-se la Universitatea Yale, iar din 1990 a lucrat la Universitatea din San Diego (California).
În 1974 dr. Palade a primit Premiul Nobel pentru Fiziologie sau Medicină, împreună cu Albert Claude și Christian de Duve for discoveries concerning the functional organization of the cell that were seminal events in the development of modern cell biology (în traducere: „pentru descoperiri privind organizarea funcțională a celulei ce au avut un rol esențial în dezvoltarea biologiei celulare moderne”), cu referire la cercetările sale medicale efectuate la Institutul Rockefeller pentru Cercetări Medicale)Prezentarea făcută de Palade la ceremonia conferirii oficiale a premiului Nobel a avut loc la 12 decembrie 1974, cu tema Intracellular Aspects of the Process of Protein Secretion , („Aspecte intracelulare în procesul de secreție a proteinelor”). Textul a fost publicat în 1992 de Fundația Premiului Nobel.George Palade a fost ales membru de onoare al Academiei Române în anul 1975. În 1989 a fost ales membru de onoare al Academiei româno-americane de arte și științe (ARA) la Universitatea din California.
La 12 martie 1986, președintele Statelor Unite Ronald Reagan i-a conferit Medalia Națională pentru Știință pentru „descoperirea fundamentală” a unei serii esențiale de structuri complexe cu înaltă organizare prezente în toate celulele biologice.În 2007, președintele Traian Băsescu l-a decorat cu Ordinul național „Steaua României” în grad de Colan.
După moartea primei soții, s-a recăsătorit cu Marilyn Gist Farquhar, expertă în biologie.George Emil Palade a murit în Statele Unite la vârsta de 95 de ani.


== Nota doctorului Palade privind colaborările sale în știință în anii 1960 ==
Extrasul următor este un citat din Autobiografia doctorului Palade, publicată în documentele Fundației Premiului Nobel:
În anii 1960, am continuat să lucrez în domeniul procesului de secreție intracelulară, folosind în paralel sau succesiv ambele moduri de abordare a problemei. Primul mod folosește exclusiv metoda fracționării celulare și a fost dezvoltată în colaborare cu colegii Philip Siekevitz, Lewis Greene, Colvin Redman, David Sabatini și Yutaka Tashiro; această abordare a dus la caracterizarea granulelor de zimogen și la descoperirea segregării produșilor de secreție în spațiul cisternelor din reticulul endoplasmatic (RE). Al doilea mod de abordare a utilizat în principal metode de radioautografie și a implicat experiențe pe animale 'intacte', cu secțiuni din pancreas. Acestea au fost efectuate în colaborare cu Lucien Caro și îndeosebi cu James Jamieson. Această serie de experiențe a dus în bună parte la ideile actuale privind sinteza și procesarea intracelulară a proteinelor pentru exportul în afara celulei. O prezentare critică, de ansamblu, a acestui mod de abordare se găsește în textul cuvântării mele ținută la ceremonia de acordare a premiului Nobel.


== Publicații despre George Emil Palade ==
Singer, Manfred V (2003). „Legacy of a distinguished scientist: George E. Palade”. Pancreatology. Elveția. 3 (6): 518–9. doi:10.1159/000076328. ISSN 1424-3903. PMID 14730177.  
Haulică, I. „[Professor doctor George Emil Palade at 90 years of age]”. Revista medico-chirurgicală a Societății de Medici și Naturaliști din Iași. România. 107 (2): 223–5. ISSN 0300-8738. PMID 12638263.  
Tartakoff, Alan M (2002). „George Emil Palade: charismatic virtuoso of cell biology”. Nat. Rev. Mol. Cell Biol. England. 3 (11): 871–6. doi:10.1038/nrm953. ISSN 1471-0072. PMID 12415304.  
Motta, P M (2001). „George Emil Palade and Don Wayne Fawcett and the development of modern anatomy, histology and contemporary cell biology”. Italian journal of anatomy and embryology = Archivio italiano di anatomia ed embriologia. Italia. 106 (2 Suppl 1): XXI–XXXVIII. ISSN 1122-6714. PMID 11730003.  
Farquhar, M G (1999). „Glomerular permeability I. Ferritin transfer across the normal glomerular capillary wall. 1961”. J. Am. Soc. Nephrol. UNITED STATES. 10 (12): 2645–62. ISSN 1046-6673. PMID 10589706.  
Raju, T N (1999). „The Nobel chronicles. 1974: Albert Claude (1899-1983), George Emil Palade (b 1912), and Christian Réne de Duve (b 1917)”. Lancet. ENGLAND. 354 (9185): 1219. doi:10.1016/S0140-6736(05)75433-7. ISSN 0140-6736. PMID 10513750.  
Sabatini, D D (1999). „George E. Palade: charting the secretory pathway”. Trends Cell Biol. ENGLAND. 9 (10): 413–7. doi:10.1016/S0962-8924(99)01633-5. ISSN 0962-8924. PMID 10481180.  
Motta, P M. „George Emil Palade and Don Wayne Fawcett and the development of modern anatomy, histology and contemporary cell biology”. Italian journal of anatomy and embryology = Archivio italiano di anatomia ed embriologia. Italia. 103 (2): 65–81. ISSN 1122-6714. PMID 9719773.  
Porter, K R (1983). „An informal tribute to George E. Palade”. J. Cell Biol. UNITED STATES. 97 (1): D3–7. ISSN 0021-9525. PMID 6345553.  
Tashiro, Y (1975). „Accomplishment of Drs. Albert Calude and George E. Palade and the birth of cell biology”. Tanpakushitsu Kakusan Koso. JAPAN. 20 (1): 74–6. ISSN 0039-9450. PMID 1094498.  
Magner, J W (1975). „Current medical literature”. Journal of the Indian Medical Association. INDIA. 64 (1): 20–2. ISSN 0019-5847. PMID 1094070.  
„George E. Palade”. Triangle; the Sandoz journal of medical science. Elveția. 9 (6): 229–30. 1970. ISSN 0041-2597. PMID 4927031.  
„Tribute to Professor George E. Palade”. J. Cell. Mol. Med. România. 11 (1): 2–3. 2007. doi:10.1111/j.1582-4934.2007.00018.x. ISSN 1582-1838. PMID 17367496.  


== Numismatică ==
Luni, 19 noiembrie 2012, la 100 de ani de la nașterea savantului, pentru cinstirea personalității lui George Emil Palade, Banca Națională a României a pus în circulație o monedă aniversară de argint, în atenția numismaților. Caracteristicile tehnice ale monedei sunt următoarele: moneda are valoarea nominală de 10 lei, este din argint cu titlul de 999‰, este rotundă, cu diametrul de 37 mm, are greutatea de 31,103 g, fiind de calitate proof, iar cantul este zimțat. Tirajul acestei emisiuni este de 500 de exemplare.Aversul monedei reprezintă clădirea Spitalului Colțea din București, unde George Emil Palade a desfășurat un stagiu de practică medicală, precum și o compoziție care sugerează activitatea științifică a savantului; milesimul 2012, stema României, inscripția Romania, precum și valoarea nominală 10 lei.Reversul monedei reprezintă portretul savantului George Emil Palade și o compoziție care simbolizează biologia celulară; în arc de cerc, sunt gravate inscripția George Emil Palade și perioada în care a trăit 1912-2008.


== Note ==


== Legături externe ==

en  Autobiografie din 1974 pentru Premiul Nobel
en  Pagina prof. Palade la Universitatea din California, San Diego Arhivat în 30 martie 2004, la Wayback Machine.
en  The Official Site of Louisa Gross Horwitz Prize
ro  A murit singurul român cu Nobel, 9 octombrie 2008, Evenimentul zilei
ro  Fabuloasa poveste a primului Nobel românesc. Viața geniului Emil Palade, 2 februarie 2013, Laurențiu Ungureanu, Adevărul - articol Historia Arhivat în 19 iunie 2013, la Wayback Machine.
ro  Geniile României care au schimbat lumea. Ieșeanul George Emil Palade, primul român laureat cu premiul Nobel, pentru descoperiri epocale în medicină, 17 aprilie 2013, Cezar Pădurariu, Adevărul
Singurul român premiat cu Nobel, George Emil Palade s-a stins din viață, 8 octombrie 2008, Amos News