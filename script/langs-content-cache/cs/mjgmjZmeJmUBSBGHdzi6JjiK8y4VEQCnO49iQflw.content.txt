revision: 21627673
title: '''Ndrangheta'
url: https://cs.wikipedia.org/wiki/%27Ndrangheta


---

'Ndrangheta je italská zločinecká organizace, jejímž hlavním působištěm je region Kalábrie. V průběhu posledních dvou desetiletí se stala nejmocnější italskou mafií a odhaduje se, že její aktivity tvoří 3 % italského HDP; postupně se však její aktivity rozšířily do celého světa. Primárním zdrojem zisků je pašování kokainu. Soudržnost a mlčenlivost členů 'Ndranghety je založena na pokrevních vztazích, celou organizaci pak řídí shromáždění bossů lokálních buněk, tzv. Nejvyšší rada.


== Historie ==
Název 'Ndrangheta pochází pravděpodobně z řeckého slova andragathía (hrdinství, ctnost, mužnost) nebo andragathos (statečný muž). Přestože se předpokládá, že 'Ndrangheta byla aktivní již na začátku 18. století, první faktická zmínka o ní pochází až z roku 1861, kdy došlo ke sjednocení městských států. Další zmínka je pak z roku 1888; týkala se anonymního udání na prefekta provincie Reggio di Calabria, Francesca Paternostra, a odkazovala na tajnou sektu, kterou měla být 'Ndrangheta.
Organizaci provází od samého počátku kriminální činnost včetně únosů a vražd. Po většinu 20. století měla 'Ndrangheta jen nejasnou strukturu, jež vedla ke krvavým vnitřním sporům. Známým se stal únos Johna Paula Gettyho III. v roce 1973, za jehož propuštění 'Ndrangheta inkasovala 2,9 milionu dolarů. K proměně ve vysoce strukturovanou organizaci pak došlo koncem 20. století. V novodobé historii se 'Ndrangheta nejvíce projevila ve dvou velkých konfliktech – za první se považuje válka, která vypukla v roce 1975 po zabití Antonia Macri a vyžádala si asi 300 obětí. Druhá válka 'Ndranghety mezi lety 1985–1991 stála kolem 700 lidských životů.
V roce 2014 odsoudil 'Ndranghetu velice ostře papež František, podle nějž se mafiáni svým jednáním exkomunikují z církve.


=== Velký policejní zátah a soudní procesy ===
Po několikaletém vyšetřování provedla policie v prosinci 2019 koordinovaný mezinárodní zátah, během kterého bylo při raziích v Itálii, Německu, Švýcarsku a Bulharsku zadrženo několik stovek osob. První proces s 91 obžalovanými začal v lednu 2021 ve městě Lamezia Terme, a to v budově se speciálně pro tento účel postavenou podzemní soudní síní. Soud 6. listopadu 2021 odsoudil 70 obviněných mimo jiné ze spojení s mafií, pokusu o vraždu, obchodu s drogami, praní špinavých peněz, vydírání a nelegálního držení zbraní. Zhruba třetina odsouzených dostala tresty vězení na 10 a více let. Mezi odsouzenými k trestu 20 let odnětí svobody je i Pasquale Gallone, jenž je považován za pravou ruku Luigiho Mancusy, přezdívaného Strýc, který je údajným šéfem 'Ndranghety. Proces s ním a dalšími více než 350 obžalovanými probíhá, přičemž se očekává, že potrvá zhruba 2 roky.


== Struktura ==
Od ostatních zločineckých organizací mafiánského typu se 'Ndrangheta liší především svou strukturou. Nezakládá se na pyramidálním členění, ale na horizontálním rozvržení moci. Jednotlivé klany, kterých může být podle odhadů mezi 100 a 150 a čítají asi 7 000 členů, mají rozdělené sféry vlivu, jednotlivé části Kalábrie.
Členové 'Ndranghety si říkají 'ndrinu a organizace sama se pak nazývá 'ndrina. Je založena na krevním poutu. Členy se stávají prakticky pouze rodinní příslušníci z jednotlivých klanů. (Kariérní postupy v rámci 'Ndranghety si však musí každý člen zasloužit a prokázat svou kriminální činností, že do společenství patří.) Sňatky se praktikují opět mezi klany. Tímto způsobem je větší jistota zachování omerty a soudružnosti založené na příbuzenských vztazích.
Oproti organizaci Cosa nostra, která je tradičně pouze mužskou záležitostí, využívá 'Ndrangheta také ženy. Pracují jako spojky, hlídají kradené zboží, podílejí se na vydírání i lichvě.
Příslušníci organizace nabývají různých hodností:

Giovane d'onore – titul, který je díky dědickému právu udělován právě narozenému dítěti, neznamená však faktickou hodnost
Picciotto d'onore – voják, který je povinen bezpodmínečně plnit příkazy vyšších šarží
Cammorista – vyšší hodnost s většími pravomocemi (zde neznamená člen Camorry)
Sgarrista, někdy též Camorrista di Sgarro
Santista
Vangelo neboli Vangelista – název odvozen od přísahy, kdy člen pokládá ruku na evangelium a přísahá věrnost organizaci.
Quintino – pouze několik privilegovaných členů, kteří mají výhradní práva a povinnosti. V minulosti byla jejich poznávacím znamením vytetovaná pěticípá hvězda.
Associazione – společná rada


== Aktivity ==
Jednou z nejvýznamnějších aktivit 'Ndranghety je obchod s drogami. Jedná se zejména o kokain, hašiš a heroin. Již od 80. let 20. století má organizace vedoucí pozici na evropském trhu s kokainem, přičemž většina zdejšího kokainu, původem z Jižní Ameriky a dalších míst, má pocházet právě z kalábrijského přístavu Gioia Tauro.
Dále se 'Ndrangheta zabývá obchodem se zbraněmi, paděláním peněz a zboží, vydíráním, lichvou a vymáháním poplatků za „ochranu“. Tyto peníze jim podle odhadů platí až 70 % obchodníků (zbývajících 30 % však zřejmě beztoho patří mafii). Mezi další aktivity 'Ndranghety patří organizování prostituce, nákup nemovitostí a provoz hotelů a restaurací, korupce, únosy lidí (vězní je v jeskyních nebo ovčárnách v horách), obchod s plutoniem, obchod s diamanty. 'Ndrangheta také pro sebe využívá zemědělské dotace Evropské unie. Podobně jako Camorra se i 'Ndrangheta zabývá ilegální likvidací odpadu, vytváří divoké skládky zejména pro radioaktivní odpad.
Organizace při svých aktivitách, podobně jako jiné mafie (italská Cosa nostra, japonská Jakuza, čínské triády), navazuje důležité kontakty v rámci oficiálních struktur a často se infiltruje do důležitých místních úřadů. Díky tomu se jí daří navazovat také kontakty s místními lidmi, kteří pak své problémy často neřeší prostřednictvím oficiálních státních struktur (soudy), ale místo toho se obrací na členy mafie.


== 'Ndrangheta ve světě ==
'Ndrangheta se od svého vzniku koncentrovala vždy výhradně v regionu italské Kalábrie, její centrum lze najít v provinciích Reggio di Calabria a Crotone. Přesto její činnost sahá nejen do států Evropy, ale i Ameriky a Austrálie.
V Německu, Francii, Belgii a Rusku především skupuje nemovitosti, V Nizozemsku a Španělsku obchoduje s kokainem, stejně jako ve Spojených státech, Bolívii, Brazílii a Kolumbii. V Kanadě jde kromě drog také o obchod se zbraněmi. V Jižní Africe se pak zabývá obchodováním s diamanty. Podle Roberta Saviana jde ve východní Evropě především o obchod se zbraněmi, zvláštní zájem má 'Ndrangheta údajně o československý samopal vzor 58. Ve východní Evropě organizace často kupuje pozemky, spolupracuje s místními, a žádá o příspěvky z evropských fondů, které pak využije pro pašování drog.Organizace působí i na východním Slovensku, kde koupila řadu bývalých zemědělských družstev, zanedbaných farem a pozemků a také začala působit v oblasti vodohospodářství. Bylo zdokumentováno přibližně 30 objektů ve vlastnictví 'Ndranghety, která pak na tyto objekty pobírá evropské dotace. Přítomnost organizace v regionu a její kontakty na některé slovenské politiky (Viliam Jasaň, Richard Raši) byly odhaleny v roce 2018, po vraždě novináře Jána Kuciaka (s 'Ndranghetou souvisela i jedna z prvních vyšetřovacích verzí případu, protože Kuciak ve svých článcích rozkrýval její slovenské aktivity). V Michalovcích u hranic s Ukrajinou se dokonce mělo nacházet překladiště drog z Jižní Ameriky, určených pro export do Turecka.


== Odkazy ==


=== Reference ===


=== Související články ===
Cosa nostra
Camorra
Stidda
Sacra Corona Unita


=== Externí odkazy ===
 Obrázky, zvuky či videa k tématu 'Ndrangheta na Wikimedia Commons