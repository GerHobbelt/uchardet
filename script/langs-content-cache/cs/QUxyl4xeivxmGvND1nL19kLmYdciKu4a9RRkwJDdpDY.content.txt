revision: 22267333
title: Gryposaurus
url: https://cs.wikipedia.org/wiki/Gryposaurus


---

Gryposaurus („ještěr s hákovitým nosem“) byl rod mohutného kachnozobého dinosaura, žijícího v období pozdní křídy (asi před 83 až 70 miliony let) na území dnešních USA (Montana, Texas a Utah) a Kanady (Alberta).


== Popis ==
Patřil mezi velké ornitopody, jeho délka se pohybovala kolem 8,5 metru a hmotnost mohla dosáhnout zhruba 3 tun. Byl schopen běhat po dvou nohách, ale mohl zřejmě také chodit po čtyřech. Jako všichni ostatní kachnozobí dinosauři byl býložravý. Jeho zuby byly uzpůsobeny ke žvýkání tuhých větviček a listů. Konec čelistí byl přeměněn v jakýsi rohovinový zobák, charakteristický pro celou skupinu hadrosauridů. Gryposauři měli navíc charakteristicky vyklenutý nasální oblouk. Žili zřejmě v menších stádech.
V současnosti jsou rozeznávány tři platné druhy rodu Gryposaurus: G. notabilis (Lambe, 1914), G. latidens (Horner, 1992) a G. monumentensis (Gates a Sampson, 2007; ze souvrství Kaiparowits). V roce 2016 byl ze sedimentů souvrství Javelina v Texasu popsán další potenciálně platný druh G. alsatei. Blízce příbuznými rody jsou například Kritosaurus, Rhinorex nebo Latirhinus.


== Výzkum ==
V roce 2017 byla publikována vědecká studie s detailním popisem exempláře MSNM V345, částečně zachované kostry, objevené v lokalitě Dinosaur Provincial Park (kanadská provincie Alberta) v roce 1922 a roku 1958 zakoupená Muzeem přírodní historie v Miláně.V roce 2021 byla v Utahu (lokalita Grand Staircase Escalante) objevena fosilie mláděte gryposaura i s dochovanými fosilními otisky kůže.V roce 2022 byl popsán objev hromadného naleziště fosilií tohoto rodu v kanadské Albertě (geologické souvrství Oldman).Mezi hlavní predátory tohoto hadrosaurida mohl patřit velký tyranosauridní teropod druhu Teratophoneus curriei.


== Odkazy ==


=== Reference ===


=== Literatura ===
Glut, Donald F. (1997). "Gryposaurus". Dinosaurs: The Encyclopedia. Jefferson, North Carolina: McFarland & Co. pp. 445–448. ISBN 0-89950-917-7.
Albert Prieto-Márquez and Susana Gutarra (2016). The 'duck-billed dinosaurs of Careless Creek (Upper Cretaceous of Montana, USA), with comments on hadrosaurid ontogeny. Journal of Paleontology 90(1): 133 - 146. doi: http://dx.doi.org/10.1017/jpa.2016.42
Talia Michelle Lowi-Merri & David C. Evans (2019). Cranial variation in Gryposaurus and biostratigraphy of hadrosaurines (Ornithischia: Hadrosauridae) from the Dinosaur Park Formation of Alberta, Canada. Canadian Journal of Earth Sciences (advance online publication). doi: https://doi.org/10.1139/cjes-2019-0073


=== Externí odkazy ===
 Obrázky, zvuky či videa k tématu Gryposaurus na Wikimedia Commons 
Informace na webu Prehistoric Wildlife (anglicky)
Informace na webu DinoData (německy)
Informace na webu DinoChecker (anglicky)
Profil na databázi Fossilworks Archivováno 21. 7. 2017 na Wayback Machine. (anglicky)