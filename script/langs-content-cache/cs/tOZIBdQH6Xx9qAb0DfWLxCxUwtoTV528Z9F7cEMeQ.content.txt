revision: 22384430
title: Bryan Trottier
url: https://cs.wikipedia.org/wiki/Bryan_Trottier


---

Bryan John Trottier (* 17. července, 1956) je bývalý vynikající kanadsko-americký hokejový útočník. V NHL odehrál celkem 18 sezón a s týmy New York Islanders a Pittsburgh Penguins získal celkem šestkrát Stanley Cup. U příležitosti 100. výročí NHL byl v lednu 2017 vybrán jako jeden ze sta nejlepších hráčů historie ligy.


== Hráčská kariéra ==


=== Klubová kariéra ===
Seniorskou kariéru začal v týmu Swift Current Broncos ve Western Hockey League. V roce 1974 byl draftován z celkově 22. místa do New York Islanders. Hned v první sezóně si připsal 95 kanadských bodů a získal cenu pro nejlepšího nováčka. Vytvořil také nováčkovský rekord v počtu kanadských bodů. Jeho nejúspěšnější sezónou co se týče individuálních statistik byl ročník 1978/79, kdy zaznamenal své maximum v počtu bodů (134) i asistencí (87). Začátkem osmdesátých let byl členem slavné dynastie Islanders, kteří získali v letech 1980–1983 čtyřikrát za sebou Stanley Cup. Vytvořil slavný útok s Clarkem Gilliesem a Mike Bossym, nazývaný Trio Grande. Trottier překonal v celkem šesti sezónách metu sta bodů v základní části NHL. V historii týmu Islanders je nejproduktivnějším hráčem i nahrávačem a druhým nejúspěšnějším střelcem. Koncem osmdesátých let však jeho výkonnost začala klesat, angažmá v Islanders ukončil v roce 1990 a začal hrát za Pittsburgh Penguins. Také tam již zdaleka nedosahoval předchozí produktivity, s týmem však získal do sbírky další dva Stanley Cupy. Hráčskou kariéru ukončil po sezóně 1993/94. V letech 1984 až 1992 působil také jako prezident Hráčské asociace NHL.


=== Reprezentace ===
Bryan Trottier má kanadské i americké občanství a reprezentoval obě země. Kanadu na Kanadském poháru 1981, kde jeho tým ve finále podlehl Sovětskému svazu. S USA pak na Kanadském poháru 1984 vypadl v semifinále.


== Trenérská kariéra ==
Prvním angažmá byl post asistenta trenéra v Pittsburgh Penguins v roce 1997, poté na stejném postu trénoval Colorado Avalanche, s nímž v roce NHL 2000/2001 získal svůj sedmý Stanley Cup. V roce 2002 následovalo neúspěšné angažmá v New York Rangers, konkurenčnímu týmu Islanders, čímž si rozhněval vlastní fanoušky z dob aktivní kariéry. Ti mu však později odpustili, Trottier se do Islanders vrátil v roce 2006 v roli funkcionáře.


== Úspěchy a ocenění ==
Týmové

Vítěz Stanley Cupu 1980, 1981, 1982, 1983 (New York Islanders)
Vítěz Stanley Cupu 1991, 1992 (Pittsburgh Penguins)
Finále Kanadského poháru 1981 (Kanadská reprezentace)
Semifinále Kanadského poháru 1984 (reprezentace USA)Individuální

Calder Memorial Trophy pro nejlepšího nováčka NHL 1976
Art Ross Trophy pro nejproduktivnějšího hráče NHL 1979
Hart Memorial Trophy pro nejužitečnějšího hráče NHL 1979
Plus/Minus Leader nejlepší statistiky +/- bodování 1979
Conn Smythe Trophy pro nejužitečnějšího hráče play off 1980
King Clancy Memorial Trophy za spojení hráčských a lidských kvalit 1989
První All-Star Team NHL 1978, 1979
Druhý All-Star Team NHL 1982, 1984
Účast v NHL All-Star Game 1976, 1978, 1980, 1982, 1983, 1985, 1986, 1992


== Klubové statistiky ==


== Reference ==


== Související články ==
Seznam hráčů NHL s 1000 a více body
Seznam hráčů NHL s 500 a více góly


== Externí odkazy ==
Bryan Trottier – statistiky na Hockeydb.com (anglicky)