revision: 21990169
title: Henry Chaplin
url: https://cs.wikipedia.org/wiki/Henry_Chaplin


---

Henry Chaplin, 1. vikomt Chaplin (22. prosince 1840, Ryhall, Anglie – 29. května 1923, Londýn, Anglie) byl britský politik. Téměř padesát let byl poslancem Dolní sněmovny, koncem 19. století v několika konzervativních vládách zastával různé funkce. V roce 1916 s titulem vikomta vstoupil do Sněmovny lordů.


== Životopis ==
Pocházel ze starobylého rodu z hrabství Lincolnshire, byl druhorozeným synem anglikánského kněze reverenda Henryho Chaplina (1789–1849). Studoval v Oxfordu, mezitím po dosažení zletilosti zdědil rodinný majetek v hrabství Lincolnshire spolu se zámkem Blankney Hall (kvůli dluhům prodáno v roce 1892). V letech 1868–1906 a 1907–1916 byl poslancem Dolní sněmovny za Konzervativní stranu, později stranu unionistů a stejně jako další členové rodu zastupoval v parlamentu volební obvody v hrabství Lincolnshire. V první Salisburyho vládě zastával funkci lorda kancléře vévodství lancasterského (1885–1886), od roku 1885 byl též členem Tajné rady. V dalších konzervativních vládách byl prezidentem úřadu pro zemědělství (1889–1892) a prezidentem úřadu pro místní samosprávu (1895–1900). V roce 1906 propadl ve volbách za město Sleaford, ale o rok později byl zvolen do Dolní sněmovny v doplňovacích volbách za londýnský obvod Wimbledon. V roce 1916 získal titul vikomta a vstoupil do Sněmovny lordů. Zabýval se obchodní politikou a ve své době patřil k oblíbeným osobnostem Konzervativní strany. Proslul také jako příznivec dostihů a v roce 1867 se stal vítězem Derby. Získal čestný doktorát na univerzitě v Edinburghu.
V 60. letech bylo velmi sledovanou společenskou causou jeho zasnoubení s Florence Pagetovou (1842–1907), dcerou 2. markýze z Anglesey. Florence se za Henryho Chaplina odmítala provdat a nakonec se stala manželkou markýze z Hastingsu. Chaplinovo a Hastingsovo soupeření o její přízeň probíhalo mimo jiné na dostizích Derby. Henry Chaplin se nakonec v roce 1876 oženil s Florence Leveson-Gower (1851–1881), dcera 3. vévody ze Sutherlandu. Měli spolu tři děti, dědicem titulu byl syn Eric Chaplin, 2. vikomt Chaplin (1877–1949), který sloužil v armádě. Dcera Edith Helen (1879-1959) byla manželkou významného konzervativního politika 7. markýze z Londonderry.
Henryho mladší bratr Edward (1842–1883) sloužil v armádě a v letech 1874–1880 byl členem Dolní sněmovny. Jejich sestra Helen Matilda (1845–1929) byla manželkou Williama Bouverie, 5. hraběte z Radnoru (1841–1900), který zastával nižší funkce v konzervativních vládách.


== Odkazy ==


=== Poznámky ===


=== Externí odkazy ===
 Obrázky, zvuky či videa k tématu Henry Chaplin na Wikimedia Commons 
Rodokmen rodu Chaplinů dostupné online Archivováno 10. 10. 2020 na Wayback Machine.
Henry Chaplin na webu Encyclopedia Britannica dostupné online
Henry Chaplin na webu thepeerage dostupné online


=== Reference ===