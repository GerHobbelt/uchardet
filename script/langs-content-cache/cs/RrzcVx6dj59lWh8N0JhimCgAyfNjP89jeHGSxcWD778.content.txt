revision: 22279102
title: Raymond Bonham Carter
url: https://cs.wikipedia.org/wiki/Helena_Bonham_Carterov%C3%A1


---

Helena Bonham Carterová CBE (* 26. května 1966 Londýn) je anglická herečka nominovaná na Oscara a Zlatý glóbus. Nejznámější jsou její role Lucy Honeychurch ve filmu Pokoj s vyhlídkou, Marla Singer v Klub rváčů, Bellatrix Lestrangeová v Harrym Potterovi, Kate Croy v Křídlech vášně, paní Lovettová ve filmu Sweeney Todd: Ďábelský holič z Fleet Street, Elizabeth Taylorová ve filmu Burton a Taylorová nebo Elizabeth Bowes-Lyon ve filmu Králova řeč.
Za přínos dramatu jí královna Alžběta II. v roce 2011 udělila řád britského impéria a herečka vyznamenání z jejích rukou 22. února 2012 převzala.


== Životopis ==


=== Původ ===
Narodila se v Londýně psychoterapeutce Eleně (roz. Propper de Callejón) a Raymondu Bonhamovi Carterovi, bankéři, který pocházel z významné britské politické rodiny. Je pravnučkou bývalého britského premiéra H. H. Asquitha, mezi její příbuzné patří členové různých šlechtických rodů. Má dva bratry Edwarda a Thomase.


=== Kariéra ===
Nemá žádné herecké vzdělání. Svůj herecký debut si odbyla v 16 letech v reklamě. Její první filmová role byla v roce 1984 ve filmu Lady Jane. Prorazila díky roli Lucy Honeychurch ve snímku Pokoj s vyhlídkou, který byl natočen až po Lady Jane, ale uveden byl první.
Zatímco v těchto prvních filmech hrála především královny v korzetech nebo anglické růže, později rozšířila svůj profil o role v takových filmech jako Klub rváčů, Wallace & Gromit: Prokletí králíkodlaka a filmech Tima Burtona Karlík a továrna na čokoládu, Mrtvá nevěsta Tima Burtona, Velká ryba a Sweeney Todd: Ďábelský holič z Fleet Street. V roce 2010 si zahrála Srdcovou/krvavou královnu ve filmu Alenka v říši divů režiséra Tima Burtona, v témže roce pak ztvárnila postavu manželky krále Jiřího VI. (současné britské královny matky) Elizabeth Bowes-Lyonové ve snímku Králova řeč a roli paní Potterové v úspěšné tragikomedii Toast.
Zahrála si také Belatrix Lestrangeovou ve filmu Harry Potter a Fénixův řád, kde nahradila těhotnou Helen McCroryovou (ta hrála Narcissu Malfoyovou v šestém, sedmém a osmém filmu). Za tuto roli sklidila úspěch a Bellatrix si zahrála také v dalších třech dílech filmového zpracování Harryho Pottera.
V roce 2012 ztvárnila postavu slečny Havishamové ve filmové adaptaci románu Charlese Dickense Nadějné vyhlídky se stejným názvem. Rovněž se objevila ve filmovém zpracování muzikálu Bídníci.


=== Osobní život ===
Dříve měla vztah s hercem Kennethem Branaghem, se kterým hrála v několika filmech. Později chodila také s Rufusem Sewellem a Stevem Martinem. V říjnu 2001 začala chodit s Timem Burtonem, se kterým se seznámila při natáčení filmu Planeta opic. Zahrála si ve většině jeho pozdějších filmech. Společně mají dvě děti – syna Billyho Raye Burtona a dceru Nell Burton. Pár se rozešel koncem roku 2014.
Na svatbě v létě 2018 potkala Rye Dag Holmboe a začali spolu v říjnu téhož roku chodit. Svůj vztah oficiálně oznámili až v říjnu dalšího roku.


== Filmografie ==


== Odkazy ==


=== Reference ===
V tomto článku byl použit překlad textu z článku Helena Bonham Carter na anglické Wikipedii.


=== Externí odkazy ===
 Obrázky, zvuky či videa k tématu Helena Bonham Carterová na Wikimedia Commons 
Helena Bonham Carterová v Česko-Slovenské filmové databázi
Helena Bonham Carterová v Internet Movie Database (anglicky)