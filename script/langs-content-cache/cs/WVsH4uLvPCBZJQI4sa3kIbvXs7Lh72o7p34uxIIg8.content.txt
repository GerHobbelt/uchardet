revision: 22150553
title: "Zooey Deschanelov\xE1"
url: https://cs.wikipedia.org/wiki/Zooey_Deschanelov%C3%A1


---

Zooey Deschanelová, celým nepřechýleným jménem Zooey Claire Deschanel (* 17. ledna 1980 Los Angeles, Kalifornie), je americká herečka, zpěvačka a textařka. Nejvíce se proslavila rolí Jessicy Day v seriálu stanice FOX Nová holka, za kterou získala tři nominace na Zlatý glóbus a nominaci na cenu Emmy.
Zahrála si i ve filmech: Hodná holka (2002), Vánoční skřítek (2003), Stopařův průvodce po Galaxii (2005), Yes Man (2008), 500 dní se Summer (2009) a dalších.


== Životopis ==
Narodila se v Los Angeles v Kalifornii. Je dcerou na Oscara nominovaného kameramana a režiséra Caleba Deschanela a herečky Mary Jo Deschanelové. Její starší sestra Emily Deschanelová je hvězdou televizního seriálu Sběratelé kostí.
Navštěvovala Crossroads School, soukromou přípravku v Santa Monice, kde se skamarádila s Kate Hudson a Jakem Gyllenhaalem. Po devět měsíců navštěvovala Severozápadní univerzitu, ale školu kvůli herectví opustila.


== Kariéra ==


=== Herectví ===
V roce 1999 Zooey Deschanelová debutovala v americké komedii Mumford a brzy se proslavila vedlejšími rolemi ve filmech Na pokraji slávy (2000) a Z nuly hrdinou (2002). Poté se objevila v hlavních rolích několika filmů, například All the Real Girls (2003), Samá chvála (2004), Návrat (2005).
Později v roce 2003 si zahrála po boku Willa Ferrella ve filmu Vánoční skřítek, který se stal hitem. V roce 2008 získala hlavní roli po boku Jima Carreyho v komediálním filmu Yes Man. S Josephem Gordon-Levittem si zahrála hlavní roli ve filmu 500 dní se Summer. Film získal nominaci na Zlatý glóbus.
V roce 2009 si zahrála roli Margaret Whitesellové v seriálu Sběratelé kostí, kde působila v jedné z hlavních rolí její sestra Emily Deschanelová.
V září 2011 byla obsazena do hlavní role Jess Day v seriálu stanice FOX Nová holka. Za roli získala tři nominace na Zlatý glóbus a nominaci na cenu Emmy.


=== Hudba ===
Kromě filmu se věnuje také hudbě. Hraje na piano a ukulele a je rovněž schopnou zpěvačkou. Ve filmu Most do země Terabithia (2007) ztvárnila roli učitelky zpěvu. Svým hlasem již obohatila soundtracky několika filmů. Kromě zmíněného Mostu do země Terabithia se její písničky objevily například ve filmu The Go-Getter (2007), v pohádkovém muzikálu Once Upon a Mattress (2005) nebo ve filmu 500 dní se Summer (2009).
Při práci na soundtracku k filmu The Go-Getter (2007) se seznámila s folkovým zpěvákem M. Wardem, s nímž později založila skupinu She & Him. Dne 18. března 2008 vydali své první album Volume 2. Následovala alba Volume Two (2010), A Very She & Him Christmas (2011), Volume 3 (2013) a Classics (2014).


== Osobní život ==
V prosinci roku 2008 se zasnoubila s muzikantem Benem Gibbardem. Vzali se 19. září 2009 poblíž Seattlu. Dne 1. listopadu 2011 však oznámili rozchod a k rozvodu došlo 12. prosince 2012.
Dne 13. ledna 2015 oznámila, že čeká své první dítě s přítelem, producentem Jacobem Pechenikem. Pár spolu chodil od poloviny roku 2014. V červnu roku 2015 se tajně vzali v Texasu. V červenci toho roku se jim narodila dcera Elsie Otter. Syn Charlie Wolf se jim narodil v květnu roku 2017.


== Filmografie ==


== Diskografie ==


=== She & Him ===
Volume One (2008)
Volume Two (2010)
A Very She and Him Christmas (2011)
Volume 3 (2013)
Classics (2014)
Christmas Party (2016)


== Odkazy ==


=== Reference ===


=== Externí odkazy ===
 Obrázky, zvuky či videa k tématu Zooey Deschanelová na Wikimedia Commons 
Seznam děl v Souborném katalogu ČR, jejichž autorem nebo tématem je Zooey Deschanelová
Zooey Deschanelová v Česko-Slovenské filmové databázi
Zooey Deschanelová ve Filmové databázi
Zooey Deschanelová na Kinoboxu.cz
Zooey Deschanelová v Internet Movie Database (anglicky)