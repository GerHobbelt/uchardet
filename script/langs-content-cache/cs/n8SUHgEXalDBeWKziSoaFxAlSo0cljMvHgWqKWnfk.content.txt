revision: 22095172
title: Richard Konkolski
url: https://cs.wikipedia.org/wiki/Richard_Konkolski


---

Richard Konkolski (* 6. července 1943 Bohumín) je český mořeplavec a vítěz řady námořních závodů, třikrát obeplul sám zeměkouli.


== Život ==
Richard Konkolski se vyučil zedníkem a vystudoval stavební průmyslovku. Už od mládí se věnoval jachtingu, začínal v TJ ŽD Bohumín. V letech 1959 až 1966 se účastnil řady jachtařských závodů, stal se mistrem severní Moravy.
V roce 1972 se účastnil závodů osamělých mořeplavců OSTAR (Observer Single Handed Transatlantic Race) přes Atlantik z anglického Plymouthu do Newportu. Vzhledem ke zlomenému stěžni a dalším problémům se mu podařilo připlout na celkovém 41. místě.
Po ukončení závodu pokračoval na vlastnoručně vyrobené jachtě Niké I v cestě kolem světa. Po 342 dnech ukončil plavbu v roce 1975 v Plymouthu a později v polském Svinoústí a Štětíně. Stal se prvním Čechoslovákem, který obeplul zeměkouli a Niké I druhým nejmenším plavidlem.
Byl oceněn mimo jiné tituly zasloužilý mistr sportu (1976), sportovec roku severomoravského kraje (2012), ocenění za sportovní úspěchy ÚV ČSTV (1978), jachtař roku (1975, mezinárodní 1983), mistr sportu (1975). Řadu ocenění získal také v Polsku.
Emigroval v červnu 1982. Během výjimečného stavu v Polsku odplul s manželkou Miroslavou a synem Richardem ze Štětína, kde měl loď Niké II. Přistál v naprostém pořádku až v Newportu v americkém státě Rhode Island. Zde řadu let žil a do Česka se vrátil až v roce 2016 (až v roce 2014 mu bylo vráceno české občanství).
V době pobytu v Newportu se v letech 1982/83 a 1985/86 zúčastnil závodu osamělých mořeplavců kolem světa (tehdejší BOC Challenge ) a v kategorii menších plachetnic získal 4. respektive 5. místo. Podařilo se mu přitom ustanovit několik světových rekordů, přičemž mu zůstává prvenství v tom, že jako první osamělý mořeplavec vykonal pravou (globální) cestu kolem Zeměkoule třikrát.
Po sametové revoluci v roce 1999 udělil Richardu Konkolskému Český svaz jachtingu čestné členství jako ocenění za propagaci českého jachtingu u nás a v zahraničí.
Konkolski je autorem několika knih, filmů a televizních dokumentů. V současnosti vlastní multimediální studio, kde se věnuje výrobě filmů a propagačních materiálů.
V roce 2013 byl Richard Konkolski oceněn medailí za zásluhy o stát v oblasti sportu.


== Knihy ==
KONKOLSKI, Richard. Sám proti moři. [s.l.]: Magnet Press, 1973. 142 s. 
KONKOLSKI, Richard. Dobrodružství křtěné mořem. [s.l.]: [s.n.], 1976. 316 s. 
KONKOLSKI, Richard. 360 poledníků pod plachtami. [s.l.]: Profil, 1978. 155 s. 
KONKOLSKI, Richard. Sám cez oceány. [s.l.]: Šport, 1980. 256 s. 
KONKOLSKI, Richard. Sólo přes Atlantik. [s.l.]: Olympia, 1980. 230 s. 
KONKOLSKI, Richard. Atlantik: Preteky a osudy osamelých jachtárov. [s.l.]: Šport, 1981. 200 s. 
KONKOLSKI, Richard. Aljašský deník – Plavby za dobrodružstvím. [s.l.]: [s.n.], 2011. 195 s. ISBN 978-80-87484-01-2. 
KONKOLSKI, Richard. Osamělá žena osamělého mořeplavce – Plavby za dobrodružstvím. [s.l.]: [s.n.], 2011. 200 s. ISBN 978-80-87484-05-0. 
KONKOLSKI, Richard. Setkání se Sv.Helenou – Plavby za dobrodružstvím. [s.l.]: Klaris, 2011. 168 s. ISBN 978-80-87484-07-4. 
KONKOLSKI, Richard. Zápas o Atlantik. [s.l.]: Klaris, 2011. 308 s. ISBN 978-80-87484-04-3. 
KONKOLSKI, Richard. Bouře před Bermudami. [s.l.]: Knihy Konkolski, 2013. 207 s. ISBN 978-80-904189-3-6. 
KONKOLSKI, Richard. Karibikem na Pacifik. Konkolski: Knihy, 2013. 248 s. ISBN 978-80-904189-4-3. 
KONKOLSKI, Richard. Obři oceánů: Velryby a velrybáři. [s.l.]: Knihy Konkolski, 2013. 172 s. ISBN 978-80-904189-5-0. 
KONKOLSKI, Richard. Na ostrově pirátů – Niké na plavbě kolem světa – část čtvrtá. [s.l.]: Knihy Konkolski, 2016. 172 s. ISBN 978-80-904189-8-1. 


== Filmy ==
Jak jsme pluli za Vikingy, 1972
Návrat kapitána, Seven Oceans Video & Multimedia, R. Konkolski, Newport, 2002


== Odkazy ==


=== Reference ===


=== Literatura ===
Milan Švihálek: Příběh Nezdolné Niké, Zapomenuté výpravy, Jota, Brno, 2016, ISBN 978-80-7462-926-6, str. 11-29
kolektiv: Příběhy mořeplavců - Češi a Slováci, kteří obepluli svět, Jota, Brno, 2017, ISBN 978-80-7565-149-5, str. 18-47


=== Externí odkazy ===
 Osoba Richard Konkolski ve Wikicitátech
Seznam děl v Souborném katalogu ČR, jejichž autorem nebo tématem je Richard Konkolski
Richard Konkolski v Česko-Slovenské filmové databázi
Web R. Konkolského
www.sevenoceans.com
Hoši, kde je to kafe? - rozhovor s Richardem Konkolskim
"Niké by dnes neobstála ani jako záchranný člun," říká Richard Konkolski
www.solocircumnavigation.com
Petr Melničuk: Richard Konkolski: Kdo se bojí samoty, nemá na moři co dělat!, rozhovor, Hospodářské noviny, 27. 6. 2008
Konkolski na www.mesto-bohumin.cz