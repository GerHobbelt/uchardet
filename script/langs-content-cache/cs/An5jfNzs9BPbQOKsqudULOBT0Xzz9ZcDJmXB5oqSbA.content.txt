revision: 22803176
title: Korveta typu 056
url: https://cs.wikipedia.org/wiki/Korveta_typu_056


---

Korveta typu 056 (v kódu NATO třída Jiangdao) je třída víceúčelových raketových korvet Námořnictva Čínské lidové republiky. Korvety slouží především k pobřežním operacím a ve službě nahrazují řadu starších tříd, například fregaty typu 053H a typu 053H1, raketové čluny typu 037II či různé druhy plavidel rodiny typu 37. Hlavní plánovanou oblastí jejich nasazení je Jihočínské moře, které je mimo jiné oblastí četných územních sporů (například na Spratlyovy ostrovy si částečně nebo zcela dělají nárok Čína, Tchaj-wan, Vietnam, Brunej, Malajsie a Filipíny).
Námořnictvo ČLR provozuje základní verzi typu 056 a dále protiponorkovou verzi typ 056A, která je kromě trupového vybavena také vlečným sonarem. Plánovaný počet jednotek nebyl dlouho znám, jejich stavba však probíhala velmi rychlým tempem. Do konce roku 2016 bylo do čínského námořnictva zařazeno 30 jednotek a další byly ve stavbě. V říjnu 2016 byla na vodu spuštěna 40. korveta pro námořnictvo ČLR, přičemž v srpnu 2018 byla spuštěna již 50. korveta. Čína tak dokázala spustit na vodu 50 korvet za pouhých šest let. Na konci roku 2019 byla na vodu spuštěna již 71. korveta. V únoru 2021 informoval list Global Times, že čínské námořnictvo do služby přijalo poslední 72. korvetu tohoto typu. V roce 2021 bylo zjištěno, že čínské námořnictvo převádí část svých korvet základní verze typu 056 k pobřežní stráži. Tyto korvety mají upravené vybavení a výzbroj bez torpéd a řízených střel.Třídě předcházely dvě velmi podobně řešené thajské hlídkové lodě třídy Pattani. Z korvet typu 056 byly odvozeny bangladéšské korvety třídy Šádhinota a nigerijské oceánské hlídkové lodě třídy Centenary. Dále též hlídkové lodě PMSS 1500 pro Pákistánskou agenturu pro námořní bezpečnost. Hlídkové lodě odvozené od typu 056 jsou stavěny také přímo pro pobřežní stráž Čínské lidové republiky. Podle zprávy serveru Jane's z roku 2015 měla zájem o zakoupení dvou korvet argentinské námořnictvo.


== Stavba ==
Stavba této třídy probíhá od roku 2010. Prototypová jednotka Chuej-čou (596) byla na vodu spuštěna v květnu 2012 v loděnici Hudong Zhonghua (součást koncernu CSSC). Do služby vstoupila 25. února 2013. Stavba ale probíhá v dalších třech loděnicích – Huangpu (CSSC), Lionan a Wuchang (CSIC). V listopad 2012 byla potvrzena existence deseti rozestavěných plavidel, z toho pěti již spuštěných na vodu. Do října 2016 bylo na vodu spuštěno celkem 40 korvet určených pro námořnictvo ČLR.Jednotky typu 056:
Hlídkové lodě čínské pobřežní stráže odvozené od korvet typu 056:

Deriváty korvet typu 056 pro export:


== Konstrukce ==


=== Typ 056 ===
V konstrukci plavidel jsou využity technologie stealth. Hlavňovou výzbroj tvoří jeden 76mm lodní kanón AK-176 a dva 30mm hlavňové systémy blízké obrany typu 730. Údernou výzbroj tvoří čtyři protilodní střely YJ-83. K obraně proti vzdušnému ohrožení slouží jeden raketový systém blízké obrany HQ-10, nesoucí osm protiletadlových řízených střel velmi krátkého dosahu. K ničení ponorek slouží dva trojhlavňové 324mm torpédomety pro torpéda Yu-7. Korvety na zádi nesou přistávací palubu pro vrtulník, nejsou však vybaveny hangárem. Pod přistávací palubou jsou umístěny dva inspekční čluny RHIB. Pohonný systém tvoří dva diesely. Plavidla dosahují rychlosti 28 uzlů. Dosah je 2 000 námořních mil při 18 uzlech.


=== Typ 056A ===
Modifikovaná verze typ 056A je vybavena sonarem s měnitelnou hloubkou ponoru.


== Odkazy ==


=== Reference ===


=== Externí odkazy ===
 Obrázky, zvuky či videa k tématu Korveta typu 056 na Wikimedia Commons 
(anglicky) James C. Bussert – China Looks to the Future With New Corvette