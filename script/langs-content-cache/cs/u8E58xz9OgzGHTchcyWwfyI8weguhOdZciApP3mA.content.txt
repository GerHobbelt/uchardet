revision: 19044225
title: "Kallist\xF3"
url: https://cs.wikipedia.org/wiki/Kallist%C3%B3


---

Kallistó (řecky Καλλιστώ, latinsky Kallistó) je v řecké mytologii dcera arkadského krále Lykáóna.
Byla prý nejkrásnější dívkou v království a stala se členkou družiny bohyně lovu Artemis. Netrvalo dlouho a objevil ji nejvyšší bůh Zeus. Aby ji získal, prý na sebe vzal podobu Artemis. Některé verze však hovoří o tom, že si ji vzal násilím.
Když Artemis zpozorovala, že Kallistó čeká dítě, vyhnala ji ze své družiny a Kallistó pak osamocena porodila v lese syna Arkada. Když se o Kallistó dozvěděla bohyně Héra, Diova manželka, pomstila se za Diovu nevěru tím, že Kallistó proměnila v medvědici.
Arkas dospěl a lov se stal jeho vášní. Neštěstí na sebe nedalo dlouho čekat – na jednom lovu se vydal po stopě právě své matky. V poslední chvíli zakročil Zeus, zabránil vraždě Kallisty-medvědice a proměnil Arkada také v medvěda. Oba poté vyzvedl na nebeskou klenbu a přeměnil je v souhvězdí Velké medvědice a Malého medvěda, které dnes též nazýváme Velký a Malý vůz.


== Odraz v umění ==
Tento příběh byl oblíbeným námětem renesančních a barokních umělců.

Tizian namaloval hned dva obrazy Artemis a Kallistó – jeden z roku 1559 je vystaven v Bridgewater House v Londýně a druhý z roku 1560 se nachází ve Státní galerii ve Vídni
další pozoruhodný obraz je Fr. Wouterse Artemis a Kallistó; pochází z poloviny 17. století a nejdeme jej v Zámecké galerii v Kroměříži.


== Odkazy ==


=== Reference ===


=== Literatura ===
Slovník antické kultury, nakl. Svoboda, Praha, 1974
Vojtěch Zamarovský, Bohové a hrdinové antických bájí
Graves, Robert, Řecké mýty, 2004, ISBN 80-7309-153-4
Houtzager, Guus, Encyklopedie řecké mytologie, ISBN 80-7234-287-8


=== Externí odkazy ===
 Obrázky, zvuky či videa k tématu Kallistó na Wikimedia Commons