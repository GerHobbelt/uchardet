revision: 22703919
title: "Berkut (speci\xE1ln\xED jednotky)"
url: https://cs.wikipedia.org/wiki/Berkut_(speci%C3%A1ln%C3%AD_jednotky)


---

Berkut (z ukrajinského „беркут“ označující orla skalního) byly speciální jednotky pořádkové policie ukrajinského ministerstva vnitra. Vznikly v roce 1992 jako nástupce zásahových jednotek OMON Ukrajinské SSR.
Původně měly jednotky potírat organizovaný zločin, postupně však nabyly roli četnickou a pořádkovou a dostalo se jim částečné autonomie na lokální a regionální úrovni. V jejich řadách sloužilo 4–5 000 osob. Před událostmi Euromajdanu se jejich neoficiální činnost podobala tajné policii – vybírali výpalné, páchali násilí na politických protivnících Viktora Janukovyče a měli protiukrajinské postoje. Během Euromajdanu Berkut násilně zasáhl proti demonstrantům. Porevoluční vláda dala za vinu většinu úmrtí Nebeské setniny Berkutu a prozatímní ministr vnitra Ukrajiny Arsen Avakov jednotky na konci února 2014 rozpustil. Funkci Berkutu převzala obnovená Národní garda Ukrajiny.V březnu 2014, během anexe Krymu, přešly tamní jednotky Berkutu pod ruské ministerstvo vnitra, od roku 2016 jako součást nově vzniklé Národní gardy. Separatisté ze samozvaných lidových republik v červnu 2014 tvrdili, že mezi jejich členy je přes tisíc bývalých členů Berkutu a dalších bezpečnostních složek. Někteří bývalí členové Berkutu se přidali do ukrajinské národní gardy a účastnili se války na východě Ukrajiny. Člen Chersonské oblastní rady Serhij Chlan v březnu 2022 uvedl, že v okupovaném oblastním centru Cherson dohlíží na veřejný pořádek bývalí členové Berkutu. Podle běloruských opozičních médií Salidarnas'c' a Novy Čas někteří bývalí členové Berkutu slouží v jednotkách OMON. Běloruské ministerstvo vnitra toto tvrzení odmítlo.


== Reference ==
V tomto článku byl použit překlad textu z článku Berkut (special police force) na anglické Wikipedii.


== Externí odkazy ==
 Obrázky, zvuky či videa k tématu Berkut na Wikimedia Commons