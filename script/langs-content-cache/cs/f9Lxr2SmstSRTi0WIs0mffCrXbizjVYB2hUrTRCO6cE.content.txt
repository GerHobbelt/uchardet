revision: 22819951
title: Air Force One
url: https://cs.wikipedia.org/wiki/Air_Force_One


---

Air Force One je v USA volací znak letadla Letectva Spojených států amerických, ve kterém se nachází úřadující prezident USA.


== Historie Air Force One ==
První americkým prezidentem, který použil letadlo, byl Theodore Roosevelt, který se v roce 1911 proletěl v letadle Wright Flyer na tehdejší vzletové dráze pro horkovzdušné balóny Kinloch Field (dnešní mezinárodní letiště Lambert–St. Louis), jež se nacházela u St. Louis. V té době však již nebyl úřadujícím prezidentem USA. Až do konce druhé světové války bylo cestování amerických prezidentů letadlem velmi řídké a spíše cestovali vlakem.
Prvním úřadujícím prezidentem USA, který použil letadlo, byl Franklin Delano Roosevelt, pro kterého bylo v roce 1933 speciálně vyrobeno letadlo Douglas Dolphin. Letadlo dokázalo pojmout až 4 cestující, obsahovalo i místnost na spaní a používalo se až do začátku druhé světové války. Není známo, zda vůbec prezident toto letadlo někdy použil. Během války používal prezident Boeing 314, známý také jako „Dixie Clipper“ a později Douglas VC-54C pojmenovaný „Sacred Cow“. V souvislosti s bitvou o Atlantik se letadlo stalo preferovaným způsobem přepravy prezidenta mezi kontinenty nebo na dlouhé vzdálenosti.

V roce 1944 prezident požádal o vytvoření Prezidentské letecké kanceláře, která by poskytovala leteckou přepravu jak pro prezidenty USA, tak pro jejich personál. Po dalších 20 let byla pro cestování prezidentů používána různá čtyřmotorová vrtulová letadla.
Volací znak „Air Force One“ byl pro lety prezidenta USA přidělen po incidentu z roku 1953, kdy se ve stejné oblasti řízení leteckého provozu shodou okolností ocitl letoun nesoucí prezidenta Eisenhowera s volacím znakem „Air Force 8610“ a pravidelný linkový let Eastern Air Lines č. 8610.Až v roce 1962 bylo nakoupeno pro Air Force One první proudové letadlo, a to Boeing 707, vojenským označením VC-137 Stratoliner.

Dne 22. listopadu 1963 na palubě tohoto letadla složil Lyndon B. Johnson, dosavadní viceprezident Spojených států, přísahu prezidenta Spojených států amerických po smrtícím atentátu na Johna Fitzgeralda Kennedyho. To byla doposud jediná přísaha prezidenta USA, konaná na palubě letadla.


== Současnost ==
Dnes má prezidentská letecká flotila dva speciálně upravené dopravní letouny Boeing 747-200B. Označení letadel je 28000 a 29000 s vojenským typovým označením VC-25A. Jestliže se nachází na palubě jakéhokoliv letadla Letectva USA úřadující prezident Spojených států amerických, rádiový volací znak tohoto letadla je automaticky „Air Force One“.Na palubě letadla má prezident a jeho personál plný přístup ke všem službám včetně komunikačních systémů, zabezpečeným i nezabezpečeným telefonním linkám, faxu a datové komunikaci, společně s fotokopírkami, tiskárnami a počítači.
Tato letadla jsou udržována a obsluhována na prezidentské letecké základně částí 89. vzdušného transportního křídla Velitelství sil vzdušné přepravy (ang. Air Mobility Command's 89th Airlift Wing), umístěné na Andrewsově letecké základě (ang. Andrews Air Force Base) v Suitlandu, stát Maryland.
Letadlo VC-25A je schopno bez doplnění paliva uletět 12 600 km (7 800 mil), což je délka necelé třetiny rovníkového obvodu Země (na stránkách Bílého domu se však uvádí, že letadlo dokáže obletět až jednu polovinu obvodu Země). Letadlo je možné tankovat za letu. Může pojmout víc než 70 pasažérů. Každý z těchto letounů stál přibližně 325 milionů USD. V roce 2015 bylo rozhodnuto o náhradě strojů novějšími letouny, založenými na modernější verzi Boeing 747-8.


== Focení a panika v New Yorku ==
V roce 2009 se v Bílém domě zrodila myšlenka nového oficiálního snímku letadla Air Force One. Letadlo mělo být vyfoceno s panoramatem New Yorku. Kroužilo pak dlouhou dobu nízko nad městem, aby fotograf ve stíhačce nafotil všechny plánované snímky. Newyorčané však o plánovaném focení neměli tušení.
Letadlo kroužilo nad městem tak dlouho, že ho zaregistrovalo až příliš mnoho lidí. Boeing tak blízko soše Svobody, který pronásledují dvě stíhačky, vyvolal ve městě rozruch. Mnoha Newyorčanům hlavou probleskl teroristický útok z roku 2001 a vypukla panika. Některé budovy zahájily dokonce okamžitou evakuaci. Louis Caldera, který za tento nápad převzal zodpovědnost, se později celému městu za nepříjemný incident veřejně omluvil a po dvou týdnech ze své pozice v Bílém domě odstoupil.


== Reference ==
V tomto článku byl použit překlad textu z článku Air Force One na anglické Wikipedii.


== Související články ==
Air Force Two
Army One
Coast Guard One
Executive One
Marine One
Navy One


== Externí odkazy ==
 Obrázky, zvuky či videa k tématu Air Force One na Wikimedia Commons 
 Galerie Air Force One na Wikimedia Commons
Stránky Bílého domu o Air Force One