revision: 22540911
title: "Andrew, v\xE9voda z Yorku"
url: https://cs.wikipedia.org/wiki/Andrew,_v%C3%A9voda_z_Yorku


---

Princ Andrew, vévoda z Yorku (Andrew Albert Christian Edward; *  19. února 1960, Buckinghamský palác, Londýn) je třetí dítě a druhý syn královny Alžběty II. a prince Philipa, vévody z Edinburghu, a mladší bratr krále Karla III. Andrew je osmý v linii následnictví britského trůnu a první osoba v pořadí, která není potomkem vládnoucího panovníka.
Andrew sloužil v britském královském námořnictvu jako pilot vrtulníku a instruktor a jako kapitán válečné lodi. Během války o Falklandy létal na několika misích, na kterých evakuoval oběti a naváděl rakety Exocet. V roce 1986 se oženil se Sarah Fergusonovou a stal se vévodou z Yorku. Mají dvě dcery: princeznu Beatrice a princeznu Eugenie. Jejich svatba, rozchod v roce 1992 a rozvod v roce 1996 měly rozsáhlou mediální pozornost. Jako vévoda z Yorku se Andrew ujal oficiálních povinností a závazků jménem královny. Po dobu 10 let do července 2011 působil jako zvláštní zástupce Spojeného království pro mezinárodní obchod a investice.


== Životopis ==
Narodil se v Buckinghamském paláci vládnoucí královně Alžbětě II. a jejímu manželovi princi Philipovi. Pojmenován je po svém dědovi z otcovy strany. Byl prvním dítětem narozeným vládnoucímu britskému monarchovi od nejmladší dcery královny Viktorie v roce 1857. Vystudoval prestižní školy v Anglii, Skotsku a Kanadě. Získal A-level z angličtiny, historie, ekonomiky a politických věd. Nikdy nešel na univerzitu, zvolil si raději Britannia Royal Naval College. V roce 1979 se stal členem Royal Navy, v roce 1982 se zúčastnil bojů ve válce o Falklandy.


=== Manželství a rozvod ===
Dne 26. července 1986 se princ Andrew ve Westminsterském opatství v Londýně oženil se Sarah Margaret Fergusonovou. V den sňatku obdržel titul „vévody z Yorku“. S budoucí manželkou se znali již od dětství.
Mají spolu dvě dcery, princeznu Beatrice (* 8. srpna 1988) a princeznu Eugenii (* 23. března 1990). V roce 1992 oba manželé oznámili, že budou žít odděleně. K rozvodu došlo v roce 1996. Rozvod proběhl přátelsky, dohodli se, že se budou střídat v péči o dcery. Oba jsou nadále přáteli a bydlí blízko sebe.


=== Kauza Epstein ===
Princ Andrew je zapleten do sexuální aféry pedofilního miliardáře Jeffreyho Epsteina. Je doloženo, že nejméně jednou navštívil Epsteinem vlastněný „pedofilní ostrov“ Little St. James na Amerických Panenských ostrovech v Karibiku. V souvislosti s probíhajícím vyšetřováním bylo 13. ledna 2022 oznámeno, že princ Andrew vrátí královně všechna jmenování do čestných vojenských a charitativních pozic (záštit), v nichž královnu oficiálně zastupoval.


== Děti ==


== Rodokmen ==


== Galerie ==

			
			
		
		
			
			
		
		
			
			
		


== Odkazy ==


=== Reference ===
V tomto článku byl použit překlad textu z článku Prince Andrew, Duke of York na anglické Wikipedii.


=== Externí odkazy ===
 Obrázky, zvuky či videa k tématu Andrew, vévoda z Yorku na Wikimedia Commons