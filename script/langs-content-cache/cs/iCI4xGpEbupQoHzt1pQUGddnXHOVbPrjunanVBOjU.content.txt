revision: 22620060
title: Jo Beverley
url: https://cs.wikipedia.org/wiki/Agnes_Inglis


---

Agnes Inglisová (3. prosince 1870 Detroit – 30. ledna 1952) byla americká anarchistka, sociální pracovnice a knihovnice. Jako první uspořádala rozsáhlou sbírku anarchistických knih a dokumentů, kterou věnoval knihovně Michiganské univerzity odborový organizátor a anarchista Jo Labadie.


== Rodinné zázemí ==
Agnes Inglisová se narodila 3. prosince 1870 v Detroitu ve státě Michigan. Jejími rodiči byli Agnes (roz. Lambieová) a Richard Inglisovi, kteří se do Ameriky přistěhovali ze Skotska. Agnes vyrůstala jako nejmladší z dětí v zajištěné, konzervativní a nábožensky zaměřené rodině. Vystudovala dívčí akademii v Massachusetts. O otce přišla už v dětském věku – zemřel v roce 1874. Brzy zemřela i její sestra, která podlehla rakovině. V necelých 30 letech přišla Agnes Inglisová i o matku. Po matčině smrti začala s podporou příbuzných studovat historii a literaturu na Michiganské univerzitě. Před promocí studia zanechala a začala působit jako sociální pracovnice. 


== Veřejné angažmá ==
Několik let pracovala jako sociální pracovnice v chicagském Hull House, Franklin Street Settlement House v Detroitu a YWCA v Ann Arbor. Během práce v těchto zařízeních poznala situaci přistěhovaleckých dělníků ve Spojených státech, což mělo vliv na její politické názory. Stala se také členkou odborové organizace Industrial Workers of the World.V roce 1915 se Agnes Inglisová spřátelila s Emmou Goldmanovou a krátce poté i s Alexandrem Berkmanem. Mezi její přátele patřili také John Beverley Robinson a Jo Labadie. Během 1. světové války se věnovala četným politickým aktivitám. Velké množství energie a financí věnovala zajišťování právní pomoci pro zatčené odborové lídry v letech 1919–1920, tedy v období tzv. rudé paniky.


== Labadieova sbírka: 28 let práce v knihovně ==
V roce 1924 Agnes Inglisová zjistila, že materiály o levicových hnutích, které v roce 1911 daroval Jo Labadie knihovně Michiganské univerzity, zůstaly dosud nezpracované a nepřístupné. Jednalo se o knihy, letáky, plakáty, odznaky i korespondenci, které dokumentovaly aktivity levicových hnutí včetně odborového organizování. Agnes Inglisová začala v knihovně pracovat jako dobrovolnice. Labadieovu sbírku během 28 let uspořádala, zkatalogizovala, ale také rozšířila.
Agnes Inglisová spolu s Joem Labadiem poslala dopisy čtyřem stovkám lidí aktivních v levicových hnutích s žádostí o pomoc s rozšířením sbírky o další materiály. Počáteční reakce byla slabá, během následujících let však přišlo do sbírky velké množství publikací, spisů a dokumentárního materiálu. Patří mezi ně dokumenty od Rogera Baldwina, Elizabeth Gurley Flynnové a Ralpha Chaplina. Mnohým také sbírka pomohla při výzkumu a publikační činnosti: např. Henrymu Davidovi s knihou The Haymarket Tragedy nebo Jamesu J. Martinovi s knihou Man Against the State. Práce Agnes Inglisové byla známá po celých Spojených státech a do Labadieovy sbírky díky tomu průběžně putovalo i mnoho pozůstalostí. Odhaduje se, že úsilím Agnes Inglisové se původní sbírka zvětšila přibližně dvacetinásobně.


== Reference ==
V tomto článku byl použit překlad textu z článku Agnes Inglis na anglické Wikipedii.