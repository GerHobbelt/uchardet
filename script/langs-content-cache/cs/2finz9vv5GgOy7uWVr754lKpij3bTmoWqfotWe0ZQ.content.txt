revision: 22904622
title: "Tour de Guden\xE5"
url: https://cs.wikipedia.org/wiki/Hrobka_Thun-Hohenstein%C5%AF_(Choltice)


---

Hrobka Thun-Hohensteinů je pohřební kaple v severovýchodní části hřbitova v Cholticích v okrese Pardubice. Byla postavena architektem Františkem Schmoranzem starším v novorománském slohu v letech 1872–1873. Sloužila jako pohřebiště šlechtického rodu Thun-Hohensteinů, který vlastnil Choltický zámek. Hrobka je památkově chráněná jako součást areálu hřbitovní kaple. Je v majetku městysu Choltice a není přístupná.


== Historie ==
Choltice patřily Thun-Hohensteinům od roku 1623, kdy zkonfiskovaný majetek získal Kryštof Šimon Thun (1582–1635). Tento šlechtic se psal od svého povýšení do stavu říšských hrabat v roce 1629 s přídomkem z Hohensteinu. Na přelomu 17. a 18. století rodina přestavěla Choltický zámek.Hřbitovní kaple byla postavena v letech 1872–1873, kdy byl majitelem choltického velkostatku Theodor z Thun-Hohensteinu (1815–1881), podle návrhu Františka Schmoranze staršího (1814–1902), který byl i autorem Chotkovské hrobky ve Valtířově, přestavby zámku Žleby a rekonstrukcí katedrály sv. Ducha v Hradci Králové a kostela v Poličce a ve Dvoře Králové. Náklady na stavbu se vyšplhaly na 20 878 zlatých a 19 krejcarů.V roce 1944 zemřel Leopold Thun-Hohenstein, který přijal říšské státní občanství a vstoupil do NSDAP. Po válce byl v době probíhajícího dědického řízení majetek této rodové větve v Československu zkonfiskován na základě Benešových dekretů.


== Architektura ==
Hrobka je zděná obdélná stavba bazilikálního typu. Střední loď je vyšší, zatímco boční lodě jsou nižší a kratší. Její rozměry činí 14,3 x 13,3 metru. K novorománskému tvarosloví patří nárožní kamenné rustikované lizény, které rozčleňují stěny, a obloučkový vlys, který obíhá pod hlavními římsami. Hlavní průčelí směřuje na jihozápad. Obdélný vchod je zakomponován do velkého půlkruhově zaklenutého dvakrát odstupněného portálu se dvěma vloženými sloupky s dekorem závitnice na každé straně, které nesou oblouny archivolty. Kolem roku 2006 odpadly sloupky v portálu. Provizorně jsou uloženy v interiéru kaple. V tympanonu je okno s kružbovou rozetou, které nesou tři trojlistově zakončená pole. Nad portálem se uprostřed stěny nachází plasticky vyvedený rodový erb. Ve štítu je obloučkový vlys, nesený novorománskými sloupky se zdobenými krychlovými hlavicemi, které tvoří slepou galerii. Pravoúhlý závěr kaple osvětluje velké obdélné okno s půlkruhovým záklenkem a s kružbovou rozetou, která je stejná jako na portále. Okno je vyplněno vitráží s rostlinnými motivy a postavou Ježíše Krista. Nad tímto oknem je ještě jedno menší obdélné půlkruhově uzavřené okno s kamenným ostěním, které je uzavřeno plechovou okenicí.Střecha byla původně pokryta břidlicí, v současnosti je plechová. Je sedlového typu, nad bočními loděmi je pultová. Dominantou  střechy je uprostřed tyčící se sanktusník s osmibokou lucernou a jehlancovou střechou.


== Seznam pohřbených ==
V důsledku josefinských reforem bylo zakázáno pohřbívat v kostelech a pohřebištích uvnitř měst. Proto byl v roce 1787 založen severovýchodně od jádra obce hřbitov a v jeho středu byla zřízena původní thunovská hrobka. Její místo dnes zaujímá mramorový kříž z roku 1875. V nové kaplové hrobce bylo pohřbeno celkem 21 příslušníků hraběcí rodiny, včetně ostatků přenesených z původní hřbitovní hrobky. Jako první byla v nové hrobce pochována Terezie z Thun-Hohensteinu v roce 1874. Mezi posledními zde byl pohřben Leopold Thun-Hohenstein, který zemřel v roce 1944. Jeho syn Berchthold Adam Thun-Hohenstein (* 19. dubna 1939 Choltice), který žije v Itálii, se pokusil rodinný majetek v Česku po Sametové revoluci zrestituovat. Matka a bratr tohoto restituenta byli v hrobce pohřbeni až po druhé světové válce.


=== Chronologicky podle data úmrtí ===
Seznam vychází z náhrobních desek. V tabulce jsou uvedeny základní informace o pohřbených. Fialově jsou vyznačeni příslušníci rodu Thun-Hohensteinů, žlutě jsou vyznačeny přivdané manželky, pokud zde byly pohřbeny. Zeleně jsou vyznačeni příslušníci, jejichž ostatky byly přeneseny z původní hrobky uprostřed hřbitova. Jméno Thun se uvádí už v polovině 12. století, možná ještě o století dříve, zde jsou však generace počítány až od Kryštofa Šimona z Thunu (1582–1635), který byl v roce 1604 přijat do říšského stavu svobodných pánů, v roce 1629 byl povýšen do stavu říšských hrabat a který jako první příslušník rodu získal rozsáhlé statky v Čechách. U manželek je generace v závorce a týká se generace manžela.


=== Příbuzenské vztahy pohřbených ===
Následující schéma znázorňuje příbuzenské vztahy. Červeně orámovaní jsou pohřbení v hrobce na hřbitově, arabské číslice odpovídají pořadí úmrtí podle předchozí tabulky. Římské číslice představují pořadí manžela nebo manželky, pokud někdo uzavřel sňatek více než jednou. Modře je orámován Berchthold Adam Thun-Hohenstein, kterému se podařilo zrestituovat část mobiliáře Choltického zámku. Vzhledem k účelu schématu se nejedná o kompletní rodokmen Thun-Hohensteinů.


=== Podle uložení rakví ===

			
			
		
		
			
			
		
		
			
			
		


== Odkazy ==


=== Poznámky ===


=== Reference ===


=== Související články ===
Choltice (zámek)
Hrobka Thun-Hohensteinů (Klášterec nad Ohří)
Hrobka Thun-Hohensteinů (Liblice)
Hrobka Thun-Hohensteinů (Děčín-Chrást)


=== Externí odkazy ===
 Obrázky, zvuky či videa k tématu Hřbitovní kaple s hrobkou Thun-Hohensteinů na Wikimedia Commons