revision: 20522248
title: Guanlong
url: https://cs.wikipedia.org/wiki/Guanlong


---

Guanlong („korunovaný drak“) byl rod menšího teropodního dinosaura, žijícího na území dnešní severovýchodní Číny v době před asi 160 miliony let (věk oxford, období pozdní jury). Tento teropod představuje jednoho z nejstarších známých tyranosauroidů, žijících o celých 92 milionů let dříve, než populární druh Tyrannosaurus rex (dělí je tedy mnohem delší doba než tyranosaura od současnosti).


== Paleobiologie ==
Guanlong byl relativně malým teropodem. Dosahoval dospělé délky jen asi 3 až 3,5 metru a mohl vážit kolem 125 kilogramů. Na hlavě měl poměrně výrazný hřebínek a disponoval dlouhými předními končetinami s netypickými třemi prsty. Pravděpodobně vykazoval pernatý pokryv těla, ten se ovšem přímo ve fosilním záznamu nedochoval. V současnosti je tento taxon znám podle dvou objevených fosilních exemplářů, dospělého jedince a mláděte.


== Populární kultura ==
Guanlong se objevuje také v dokumentu National Geographic s názvem Dino Death Trap, kde je zobrazena smrt těchto dinosaurů v jakýchsi "smrtících" jamách, které uchovaly fosilie guanlongů až do současnosti. Tyto přírodní pasti mohly vzniknout ve stopách obřích sauropodních dinosaurů, jako byl rod Mamenchisaurus.


== Odkazy ==


=== Reference ===


=== Literatura ===
Xu X., Clark, J.M., Forster, C. A., Norell, M.A., Erickson, G.M., Eberth, D.A., Jia, C., and Zhao, Q. (2006). "A basal tyrannosauroid dinosaur from the Late Jurassic of China". Nature. 439: 715–718. doi: 10.1038/nature04511.
Loewen, M.A.; Irmis, R.B.; Sertich, J.J.W.; Currie, P. J.; Sampson, S. D. (2013). Evans, David C, ed. "Tyrant Dinosaur Evolution Tracks the Rise and Fall of Late Cretaceous Oceans". PLoS ONE. 8 (11): e79420. doi: 10.1371/journal.pone.0079420.
Fiorillo, A. R.; Tykoski, R. S. (2014). Dodson, Peter, ed. "A Diminutive New Tyrannosaur from the Top of the World". PLoS ONE. 9 (3): e91287. doi: 10.1371/journal.pone.0091287


=== Externí odkazy ===
 Obrázky, zvuky či videa k tématu Guanlong na Wikimedia Commons 
SOCHA, Vladimír. Korunovaný drak z Číny. OSEL.cz [online]. 19. dubna 2018. Dostupné online.  (česky)