revision: 22112469
title: "2017\u201318 Second Professional Football League (Bulgaria)"
url: https://cs.wikipedia.org/wiki/Odsonne_%C3%89douard


---

Odsonne Édouard (* 16. ledna 1998 Kourou) je francouzský profesionální fotbalista, který hraje na pozici útočníka v anglickém klubu Crystal Palace FC.
V červenci 2011, poté, co prošel akademií AF Bobigny, přešel Édouard do mládežnického týmu Paris Saint-Germain. Sezónu 2016/17 strávil na hostování v jiném prvoligovém francouzském klubu Toulouse FC. Následující sezónu odešel na hostování s opcí do skotského Celticu, kde získal domácí treble. V létě 2018 přestoupil do klubu na trvalo za částku okolo 10 miliónů euro. V poslední den letního přestupového období roku 2021 přestoupil do anglického Crystal Palace, kde při svém debutu, dne 11. září, vstřelil dvě branky.
Édouard je bývalým mládežnickým francouzským reprezentantem. V roce 2015 vyhrál s reprezentací do 17 let Mistrovství Evropy; na turnaji vstřelil 8 branek, díky čemuž se stal nejlepším střelcem, a získal také ocenění pro nejlepšího hráče závěrečného turnaje.


== Klubová kariéra ==


=== Paris Saint-Germain ===
Édouard se narodil v obci Kourou ve Francouzské Guyaně. Do akademie Paris Saint-Germain nastoupil v roce 2011 z amatérského týmu AF Bobigny. V lednu 2016 získal ocenění Titi d'Or pro nejlepšího hráče akademie podle fanoušků. S týmem do 19 let se dostal do finále Juniorské ligy, které nakonec vyhrála londýnská Chelsea po výhře 2:1. Édouard během soutěže vstřelil tři branky a přidal tři asistence.Dne 27. dubna 2016 podepsal svou první profesionální smlouvu v klubu. V létě 2016 byl Édouard zařazen do A-týmu na předsezónní soustředění.


==== Toulouse (hostování) ====
Dne 8. srpna 2016 odešel Édouard na roční hostování do Toulouse. V klubu debutoval 14. srpna 2016 v zápase proti Marseille, když v 74. minutě vystřídal Issiagu Syllu. Édouard vstřelil svůj první profesionální gól 19. listopadu, a to do sítě FC Metz, když v nastavení druhého poločasu snižoval na konečných 1:2.Dne 30. března 2017 byl Édouard obviněn z toho, že 11. února střelil do kolemjdoucího airsoftovou zbraní a zasáhl jej do hlavy. V důsledku incidentu bylo jeho hostování v Toulouse předčasně ukončeno.


==== Celtic (hostování) ====
Dne 31. srpna 2017 odešel Édouard na roční hostování do skotského klubu Celtic FC. Při svém debutu v dresu glasgowského klubu 8. září se střelecky prosadil do sítě Hamilton Academical FC, a pomohl tak Celticu k vítězství 4:1. O čtyři dny později debutoval také v zápase Ligy mistrů, a to když v utkání proti svému mateřskému klubu, Paris Saint-Germain, vystřídal v 69. minutě Leigha Griffithse. 2. prosince téhož roku zaznamenal svůj první hattrick v kariéře, a to při výhře 5:1 nad Motherwellem v Celtic Parku.Dne 11. března 2018 vstřelil vítězný gól v 69. minutě derby proti Rangers na Ibrox Stadium a 29. dubna přidal další dva góly při výhře 5:0 nad stejným soupeřem, a pomohl Celticu k zisku sedmého po sobě jdoucího ligového titulu. Nakonec v sezóně odehrál 29 utkání a skóroval 11krát, přispěl tak k domácímu treble pro glasgowský celek.


=== Celtic ===
Dne 15. června 2018 přestoupil Édouard do Celticu na trvalo za poplatek ve výši asi 10 miliónů euro, stal se tak historicky nejdražší posilou skotského klubu. Překonal tak Chrise Suttona a Johna Hartsona, kteří přišli v letech 2000, respektive 2001, za částku okolo 6 milionů liber. Édouard v klubu podepsal podepsal čtyřletou smlouvu. V červenci téhož roku se dostal do užšího výběru 100 hráčů na cenu Golden Boy 2018; byl jediným fotbalistou hrajícím ve Skotsku, který byl na toto ocenění nominován. Ve svém prvním zápase sezóny dal Édouard úvodní branku při vítězství 3:0 nad Alaškertem Jerevan v prvním předkole Ligy mistrů UEFA 2018/19.Dne 25. května 2019 Édouard dvakrát skóroval při výhře Celticu nad Hearts ve finále skotského poháru a zajistil tak zisk historického „treble treble“, tedy k výhře v Premiership, ve skotském poháru a ve skotském ligovém poháru ve třech po sobě jdoucích sezónách.Édouard byl nejlepším střelcem ve skotské nejvyšší soutěži v sezóně 2019/20, která byla předčasně ukončena kvůli pandemii covidu-19, když v 27 zápasech vstřelil 21 ligových branek.


=== Crystal Palace ===
Dne 31. srpna 2021 přestoupil Édouard do anglického prvoligového klubu Crystal Palace, kde podepsal čtyřletou smlouvu. Debutoval 11. září v zápase proti Tottenhamu Hotspur, když v 84. minutě vystřídal Christiana Bentekeho, ve stejné minutě se střelecky prosadil po přihrávce Wilfrieda Zahy a v nastaveném čase dal gól na konečných 3:0 po asistenci Conora Gallaghera.


== Reprezentační kariéra ==
Po jeho působivých výkonech na klubové úrovni byl v roce 2015 Édouard nominován trenérem Jeanem-Claudem Guitinim na Mistrovství Evropy do 17 let. Turnaj Francie vyhrála a Édouard se stal jak nejlepším střelcem (v pěti zápasech vstřelil rekordních osm branek), tak nejlepším hráčem turnaje. Ve finále proti Německu vstřelil hattrick při výhře 4:1.


== Statistiky ==


=== Klubové ===
K 11. září 2021


== Ocenění ==


=== Klubové ===


==== Celtic ====
Scottish Premiership: 2017/18, 2018/19, 2019/20
Scottish Cup: 2018/19, 2019/20
Scottish League Cup: 2018/19, 2019/20


=== Reprezentační ===


==== Francie U17 ====
Mistrovství Evropy do 17 let: 2015


=== Individuální ===
Nejlepší fotbalista Scottish Premiership: 2019/20
Nejlepší hráč Mistrovství Evropy do 17 let: 2015
Nejlepší střelec Mistrovství Evropy do 17 let: 2015
Jedenáctka sezóny Mistrovství Evropy do 17 let: 2015


== Odkazy ==


=== Reference ===
V tomto článku byl použit překlad textu z článku Odsonne Édouard na anglické Wikipedii.


=== Externí odkazy ===
 Obrázky, zvuky či videa k tématu Odsonne Édouard na Wikimedia Commons