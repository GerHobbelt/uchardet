revision: 22932485
title: "Kate\u0159ina Parrov\xE1"
url: https://cs.wikipedia.org/wiki/Kate%C5%99ina_Parrov%C3%A1


---

Kateřina Parrová, rodným jménem Catherine Parr (1512 – 5. září 1548) byla poslední, šestou ženou anglického krále Jindřicha VIII. Tudora. Jejich svatba se uskutečnila 12. července roku 1543.
Kateřina Parrová byla v době svého sňatku s Jindřichem VIII. již dvojnásobnou vdovou. Po smrti svého druhého manžela si chtěla původně vzít za manžela svého milence Thomase Seymoura (bratra Jany Seymourové, třetí ženy Jindřicha VIII.). V té době se ale do Kateřiny zamiloval sám král, který Seymoura poslal jako vyslance do Bruselu a tím se lehce svého soka zbavil. Kateřina Parrová pochopila, že si bude muset krále vzít a rozhodla se tento osud přijmout.


== Pokus o náboženskou reformu ==
Kateřina pocházela z přísně katolické šlechtické rodiny, ale v průběhu manželství s králem se z ní stala horlivá obhájkyně reformace církve a protestantismu. Myšlenky protestantismu šířila i mezi dvořany a svými dvorními dámami. Stala se dokonce úspěšnou autorkou několika protestantských teologických knih, které se staly oblíbenou četbou nejen poddaných, ale i mnoha učenců na univerzitách. Král ale neměl v oblibě jak horlivé katolíky, tak i radikální protestanty, což se obecně vědělo.
Toho se pokusila využít katolická strana v Anglii a rozhodla se královnino přílišné nadšení pro protestantismus zneužít a královnu zničit. Katolíkům u dvora se podařilo krále přesvědčit, že jeho žena by měla být zatčena a vyšetřována pro pokus velezrady. Král zatykač podepsal, ale Kateřina Parrová byla včas varována. Dostavila se do komnat krále a prohlásila, že její náboženské úvahy jsou nepodstatné a že se plně podřizuje názorům svého pána, manžela a krále. Jindřich byl pokorou a poslušností své ženy mile překvapen a zatčení zrušil. Všichni královnini katoličtí odpůrci byli ode dvora vyhnáni či zatčeni (zatčen byl například i vůdce katolíků Thomas Howard, 3. vévoda z Norfolku).


== Soužití s králem a jeho smrt ==
Kateřina Parrová byla pro stárnoucího, těžce nemocného a depresemi trpícího Jindřicha VIII. více ošetřovatelkou než milenkou. Velmi dobře si rozuměla s jeho dětmi z předešlých manželství, asi nejvíce s Alžbětou (pozdější královna Alžběta I.).


== Po Jindřichově smrti ==
Poté, co Jindřich VIII. roku 1547 zemřel, sešla se Kateřina opět se svým milovaným Thomasem Seymourem. Nedlouho po králově pohřbu uzavřela dokonce s Thomasem svůj čtvrtý sňatek a společně pak vychovávali dceru Jindřicha VIII. Alžbětu. Problém v rodinných vztazích nastal ve chvíli, kdy Thomas Seymour sotva patnáctiletou Alžbětu začal zneužívat a rozhodl se dát tomuto novému vztahu přednost před svým manželstvím s Kateřinou. Kateřina Parrová nesla tuto zradu těžce, tím spíš, že byla s nevěrným Seymourem těhotná. V roce 1548 porodila svému muži dceru a nedlouho po porodu zemřela na horečku omladnic. Její pohřeb byl prvním královským protestantským pohřbem v dějinách Velké Británie. Thomas Seymour se poté rozhodl si mladičkou Alžbětu vzít, za tento absurdní nápad byl popraven. Jako pravý důvod se uvádí pokus o vzpouru proti králi Eduardu VI.


== Literatura ==
WEIR, Alison. Kateřina Parrová: Šestá manželka. Překlad Eva Křístková. [s.l.]: BB art, 2022. 472 s. ISBN 978-80-7595-579-1. 


== Externí odkazy ==
 Encyklopedické heslo Parrova v Ottově slovníku naučném ve Wikizdrojích
 Galerie Kateřina Parrová na Wikimedia Commons
 Obrázky, zvuky či videa k tématu Kateřina Parrová na Wikimedia Commons