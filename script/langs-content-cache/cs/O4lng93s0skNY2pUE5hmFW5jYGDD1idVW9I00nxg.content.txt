revision: 22751061
title: Andrew Schapiro
url: https://cs.wikipedia.org/wiki/Andrew_Schapiro


---

Andrew H. Schapiro (* 25. dubna 1963, Chicago, USA) je americký právník a bývalý velvyslanec Spojených států v České republice.


== Život ==
Narodil se v Chicagu v židovské rodině. Jeho otcem je pediatr Joseph Schapiro, matkou psychiatrička Raya Czerner Schapiro, narozená v Praze. Během druhé světové války se jí podařilo uprchnout před holokaustem z Protektorátu Čechy a Morava do USA a později se podílela na vydání knihy Letters from Prague: 1939–1941, která popisuje zkušenosti její rodiny během německé okupace Prahy.Postupně vystudoval historii na Yale, filozofii, politologii a ekonomii na Oxfordu a svá studia zakončil v roce 1990 absolvováním práv na Harvardu, kde byl jeho spolužákem i pozdější americký prezident Barack Obama.Jeden rok byl asistentem federálního odvolacího soudce v Chicagu Richarda Posnera a další rok soudce Nejvyššího soudu Harry Blackmuna. V letech 1993–1998 pracoval v úřadu pro bezplatnou právní pomoc pro jižní obvod New Yorku, poté přešel do soukromé sféry. Pracoval v advokátní kanceláři Mayer Brown, kde se stal o tři roky později partnerem a o dalších deset let později přešel do známé kanceláře Quinn Emanuel Urquhart and Sullivan.Pro prezidentskou kampaň Baracka Obamy dokázal spolu s manželkou Tamarou Newberger získat přes 1,2 milionu dolarů. V březnu 2014 jej Obama nominoval na funkci velvyslance v Praze. Schapiro přerušil advokátní kariéru a nastoupil do tohoto úřadu jako devátý v pořadí od roku 1989.V dubnu 2015 se dostal do sporu s českým prezidentem Milošem Zemanem, když v rozhovoru v televizním pořadu Události, komentáře označil jeho plánovanou cestu na oslavy v Moskvě u příležitosti 70. výročí ukončení druhé světové války za „prekérní“ vzhledem k bojkotu události většinou evropských státníků. Prezident následně prohlásil, že „po tomto prohlášení má Schapiro dveře na Hrad zavřené“. V roce 2016 Miloš Zeman prohlásil, že Andrew Schapiro získal diplomatický post díky jistému druhu korupce.V den nástupu Donalda Trumpa do prezidentského úřadu, 20. ledna 2017, Andrew Schapiro skončil ve funkci velvyslance. Úřad amerického velvyslance v České republice byl pak řadu měsíců neobsazen. V prosinci 2017 se úřadu ujal Steve King.


== Reference ==


== Externí odkazy ==
 Obrázky, zvuky či videa k tématu Andrew Schapiro na Wikimedia Commons