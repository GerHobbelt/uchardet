revision: 22675865
title: "Dobr\xE1 Voda (Mr\xE1kot\xEDn)"
url: https://cs.wikipedia.org/wiki/Dobr%C3%A1_Voda_(Mr%C3%A1kot%C3%ADn)


---

Dobrá Voda (německy Gutwasser) je malá vesnice, část městyse Mrákotín v okrese Jihlava. Nachází se asi 1,5 km na jihozápad od Mrákotína. V roce 2009 zde bylo evidováno 28 adres. V roce 2001 zde trvale žilo 61 obyvatel. Součástí byly Lázně Jáchymovy z počátku 17. století postaveny na sirno-železitém pramenu. Lázně byly pojmenované po zakladateli hraběti Jáchymovi Slavatovi.
Dobrá Voda leží v katastrálním území Mrákotín u Telče o výměře 13,6 km2.


== Název ==
Název se vyvíjel od varianty Lázně Jáchymovy (1682), Wobrawoda (1720), Gutwasser a Dobrawoda (1846), Gutwasser a Dobrá Voda (1872) až k podobě Dobrá Voda v roce 1881. Místní jméno je odvozeno od léčivého pramenu. Název z roku 1682 (Lázně Jáchymovy) odkazuje na hraběte Jáchyma Slavatu.


== Historie ==
První písemná zmínka o obci pochází z roku 1541. Od roku 1869 přísluší k Mrákotínu.


== Přírodní poměry ==
Dobrá Voda leží v okrese Jihlava v Kraji Vysočina. Nachází se 1,5 km jižně od Mrákotína, 2,5 km západně od Krahulčí, 2,5 km severně od Olší a 1,5 km východně od Praskoles. Geomorfologicky je oblast součástí Česko-moravské subprovincie, konkrétně leží na rozmezí Křižanovské vrchoviny a Javořické vrchoviny a jejího podcelku Brtnická vrchovina a Jihlavské vrchy, v jejichž rámci spadá pod geomorfologické okrsky Třešťská pahorkatina a Mrákotínská sníženina. Průměrná nadmořská výška činí 540 metrů. Nejvyšší bod o nadmořské výšce 585 metrů leží severně od vsi a stojí na něm kostel sv. Jáchyma. Dobrou Vodou protéká Praskoleský potok, na němž se nachází Hamerský rybník, jehož západní okraj leží na území Dobré Vody.Leží na území národního geoparku Vysočina.


== Obyvatelstvo ==
Podle sčítání 1930 zde žilo v 23 domech 113 obyvatel. 111 obyvatel se hlásilo k československé národnosti. Žilo zde 112 římských katolíků a 1 evangelík.


== Hospodářství a doprava ==
Nalézají se zde ubytovací zařízení Letovisko Dobrá Voda, Privát Zdeňkov a penzion Pod Jáchymem.
Prochází tudy silnice III. třídy č. 40615. Dopravní obslužnost zajišťují dopravci ICOM transport, Josef Štefl - tour a ČSAD Jindřichův Hradec. Autobusy jezdí ve směrech Dačice, Mrákotín, Telč, Kunžak, Strmilov, Studená, Jihlava a Želetava. Dobrou Vodou vede cyklistická trasa č. 5261 z Praskoles do Borovné a modře značená turistická trasa z Mrákotína do Olší.


== Školství, kultura a sport ==
Místní děti chodí na první stupeň základní školy do Mrákotína, na druhý stupeň dojíždějí do základní školy v Telči.


== Památky ==
Kostel sv. Jáchyma – kostel byl postaven v roce 1682 na návrší nad osadou horníků
Budovy bývalých lázní, dnes penzion
Zvonička postavená z mrákotínské žuly z roku 1936
Lochy


== Zajímavosti ==
Během natáčení filmu Až přijde kocour, který byl realizován převážně v Telči, byli v místním letovisku ubytováni Jan Werich, Jiří Sovák, Vladimír Menšík, Jiřina Bohdalová a Stella Zázvorková.
Dobrá Voda u Telče byla oblíbeným výletním místem herců Bohuše Záhorského, Vlasty Fialové a režiséra Emila Františka Buriana.


== Odkazy ==


=== Reference ===


=== Literatura ===
Stránský, Karel - Blažíková, Jarmila - Buchal, Antonín : Dolování stříbra na Dobré Vodě u Telče. ZDH 31, 2002, s. 53-60.
MELION, Josef Vincenc. Lázeň Dobrá Voda u Mrákotína. Brno: Josef Melion, 1864. 8 s. Dostupné online. 


=== Externí odkazy ===
 Obrázky, zvuky či videa k tématu Dobrá Voda na Wikimedia Commons 
 Encyklopedické heslo Dobrá Voda v Ottově slovníku naučném ve Wikizdrojích
Katastrální mapa katastru Mrákotín u Telče na webu ČÚZK