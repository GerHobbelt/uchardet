revision: 20227149
title: "Myelodysplastick\xFD syndrom"
url: https://cs.wikipedia.org/wiki/Myelodysplastick%C3%BD_syndrom


---

Myelodysplastický syndrom neboli MDS je onemocnění krvetvorby způsobené mutací kmenové krvetvorné buňky, která vede k tvorbě patologického klonu buněk jedné nebo více krevních řad. Jde tedy o „klonální onemocnění kostní dřeně“. Ačkoli se jedná převážně o onemocnění starších lidí, může postihnout i mladší jedince.V periferní krvi dochází k pancytopenii neboli k současnému poklesu počtu všech typů krevních buněk, tedy červených a bílých krvinek a krevních destiček. Naopak kostní dřeň má normální nebo nadměrný počet buněk se známkami dysplazie. Zhruba v 10 % případů může mít i snížený počet buněk a je pak obtížně rozlišitelná od aplastické anémie, což je „chudokrevnost, která má původ v nedostatečné tvorbě krvinek v kostní dřeni“. V pozdní fázi může MDS přejít do akutní myeloidní leukemie. Incidence je 4,5 nemocných na 100 tisíc obyvatel, výskyt nemocných stoupá u osob nad 60 let.


== Příčiny ==
Příčiny vzniku MDS nejsou zcela objasněny. Je možné, že zde hrají roli chemické látky (např. po předchozí chemoterapii) nebo záření. Na jeho vzniku se může podílet i patologické působení viru, toxinu či expozice mutagenu, jejichž následkem dojde k mutaci kmenové krvetvorné buňky a zároveň i k defektní imunitní odpovědi, která vede k apoptóze neboli programované buněčné smrti zralejších forem krvetvorby.


== Příznaky ==
Chudokrevnost neboli anémie: únava, bledost, dušnost
Leukocytopenie, tj. pokles počtu bílých krvinek v krvi
Trombocytopenie, tj. snížené množství trombocytů (krevních destiček), a tedy krvácivé projevy


== Laboratorní nález ==
V periferní krvi je různě vyjádřena cytopenie neboli malý počet buněk (jedné nebo více krevních řad), v pozdějších fázích dochází k vyplavení blastů, tedy nezralých krvinek do periferní krve. V kostní dřeni jsou buňky morfologicky a dysplasticky změněné, jsou známky buněčného vyzrávání (blasty) a sideroblasty.


== Klasifikace dle WHO ==
Refrakterní cytopenie s dysplazií jedné řady RCUD
refrakterní anémie – RA
refrakterní neutropenie – RN
refrakterní trombocytopenie – RTRefrakterní anémie s prstenčitými sideroblasty – RARS
Refrakterní cytopenie s dysplazií ve více řadách – RCMD
Refrakterní anémie s nadbytkem blastů 1 – RAEB-1
Refrakterní anémie s nadbytkem blastů 2 – RAEB-2
MDS neklasifikovaný – MDS-U
MDS s izolovanou delecí 5q


== Léčba ==
podpůrná léčba: transfuze erytrocytů, trombocytů, podávání vitaminu B, chelatačních látek
látky inhibující apoptózu: růstové faktory (erytropoetin, G-SCF)
imunosupresivní a imunomodulační látky: kortikosteroidy + cyklosporin A, lenalidomid
hypometylační látky – 5-azacytidin, decitabin
chemoterapie
refrakterní monoterapie – hydroxyurea, etoposid
refrakterní kombinovaná – anthracykliny + cytosin
allogenní transplantace krvetvorných buněk


== Prognóza ==
Prognóza u pacientů s MDS je variabilní. Negativními prognostickými faktory jsou vysoký počet cirkulujících blastů (nemocní s více než 20 % blastů jsou řazeni k AML), dysplazie všech tří řad, komplexní změny karyotypu a abnormality 7. chromosomu. Nejčastějšími příčinami morbidity a mortality u pacientů s MDS jsou: přechod do AML, těžká neutropenie nebo trombocytopenie, nadbytek železa a kardiologické onemocnění. Průměrná doba přežití je 2 roky.


== Reference ==
V tomto článku je použit text článku Myelodysplastický syndrom ve WikiSkriptech českých a slovenských lékařských fakult zapojených v MEFANETu. 


== Literatura ==
ČEŠKA, Richard a Vladimír TESAŘ, et al. Interna. 132. vydání. Praha : Triton, 2012. ISBN 978-80-7387-629-6.
NEČAS, Emanuel, Karel ŠULC a Martin VOKURKA, et al. Patologická fyziologie orgánových systémů. Část I. 1. vydání. Praha : Karolinum, 2006. 0 s. ISBN 978-80-246-0615-6.


== Externí odkazy ==
 Obrázky, zvuky či videa k tématu Myelodysplastický syndrom na Wikimedia Commons 
O myelodysplastickém syndromu
lekarske.slovniky.cz