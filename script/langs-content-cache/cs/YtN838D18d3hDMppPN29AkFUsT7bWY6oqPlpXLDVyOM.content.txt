revision: 22800600
title: "Jind\u0159ich Bourbonsko-Parmsk\xFD"
url: https://cs.wikipedia.org/wiki/Jind%C5%99ich_Bourbonsko-Parmsk%C3%BD


---

Jindřich Bourbonsko-Parmský (Enrico Carlo Luigi Giorgio; 12. února 1851, Parma – 14. dubna 1905, Menton) byl bourbonsko-parmský princ a hrabě z Bardi.


== Původ a rodina ==
Jindřich se narodil jako nejmladší potomek parmského vévody Karla III. a jeho manželky Luisy Marie Terezie z Artois, dcery Karla Ferdinanda Bourbonského, vévody z Berry, a jeho manželky Marie Karolíny Neapolsko-Sicilské. Jeho prarodiči z otcovy strany byli Karel II. Parmský a Marie Tereza Savojská.
Přes svou matku byl pravnukem francouzského krále Karla X. a synovcem Jindřicha, hraběte z Chambord, který byl od 2. do 9. srpna 1830 sporným králem Francie a Navarry a v letech 1844 až 1883 legitimistickým pretendentem francouzského trůnu.


== Manželství ==
Jindřich se poprvé oženil jako dvaadvacetiletý 25. listopadu 1873 v Cannes s o čtyři roky mladší princeznou Marií Luisou Neapolsko-Sicilskou, nejmladší dcerou krále Ferdinanda II. Neapolsko-Sicilského a jeho manželky Marie Terezie Izabely Rakouské. Marie Luisa zemřela v srpnu následujícího roku ve věku 19 let. Manželé neměli žádné potomky.
Podruhé se Jindřich oženil 15. října 1876 v rakouském Salcburku se sedmnáctiletou portugalskou infantkou Adelgundou, čtvrtou dcerou Michala Portugalského a jeho manželky Adelaidy Löwenstein-Wertheim-Rosenberg. Manželství zůstalo bezdětné; devět Adelgundiných těhotenství skončilo potratem.


== Sídlo ==
Jindřich s Adelgundou vlastnili na Canal Grande v Benátkách palác Ca' Vendramin Calergi. Počátkem září 1882 v paláci hostili rodinu Richarda Wagnera; následujícího února tam tento slavný německý skladatel zemřel.


== Vývod z předků ==


== Reference ==
V tomto článku byl použit překlad textu z článku Prince Henry, Count of Bardi na anglické Wikipedii.


== Externí odkazy ==
 Obrázky, zvuky či videa k tématu Jindřich Bourbonsko-Parmský na Wikimedia Commons