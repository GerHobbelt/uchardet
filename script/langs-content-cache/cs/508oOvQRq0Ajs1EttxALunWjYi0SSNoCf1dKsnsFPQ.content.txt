revision: 22183527
title: Ricardo Pereira (fotbalista, 1993)
url: https://cs.wikipedia.org/wiki/Ricardo_Pereira_(fotbalista,_1993)


---

Ricardo Domingos Barbosa Pereira (* 6. října 1993 Lisabon) je portugalský profesionální fotbalista, který hraje na pozici krajního obránce za anglický klub Leicester City FC a za portugalský národní tým.


== Klubová kariéra ==


=== Vitória Guimarães ===
Pereira, který je kapverdského původu, se narodil v Lisabonu a začal hrát fotbal s v akademii místního klubu CF Benfica. Po šestiletém působení v akademii Sportingu Lisabon přestoupil v roce 2010 do Associação Naval 1º de Maio. Po jediném roce se přestěhoval do Guimarãese, kde v klubu Vitória SC prošel až do A-týmu.Pereira debutoval 1. dubna 2012, když odehrál 12 minut domácího ligového vítězství 3:1 nad Paços de Ferreira. V sezóně 2012/13 vstřelil čtyři branky v pěti zápasech portugalského poháru včetně vítězné branky ve finále proti Benfice Lisabon; pomohl tak klubu k historicky prvnímu vítězství v této soutěži.


=== Porto ===
Dne 16. dubna 2013, před koncem sezóny, potvrdil Pereira přestup do FC Porto, ke kterému se 1. července přesunul za částku okolo 1,6 miliónů euro. V klubu debutoval 18. srpna, když nastoupil na poslední minutu zápasu proti Vitórii FC. Svůj první gól vstřelil v zápase 18. kola Primeira Ligy, když zvyšoval na konečných 3:0 v domácím utkání proti Paços de Ferreira. Během své první sezóny v klubu neustále rotoval mezi A-týmem a rezervou; díky manažeru Paulo Fonsecovi změnil svoji pozici z křídelníka na krajního obránce. Svůj první zápas v Lize mistrů odehrál 26. srpna 2014, když v 84. minutě 4. předkola proti francouzskému Lille OSC vystřídal zraněného Casemira.


==== Nice (hostování) ====
V létě 2015, po odehrání 33 utkání v dresu Porta, odešel Pereira na dvouleté hostování do francouzského klubu OGC Nice. V Ligue 1 debutoval 12. září, a to když odehrál celých 90 minut domácího utkání proti EA Guingamp. Ve svém druhém ligovém zápase, proti SC Bastia, asistoval na branky Nampalyse Mendyho a Saïda Benrahmy, a hrál tak velkou roli při výhře 3:1.V dubnu 2016 byl organizací CIES Pereira zvolen nejlepším krajním obráncem francouzské ligy.Svůj první gól v dresu Les Aiglons vstřelil 2. října 2016, a to když otevřel skóre domácího utkání proti Lorientu. Svoji druhou, a zároveň poslední, branku v klubu vstřelil 30. dubna 2017 v zápase proti Paris Saint-Germain, když nejprve asistoval na branku Maria Balotelliho a následně zvýšil na 2:0. Zápas skončil překvapivým vítězstvím Nice 3:1.


==== Návrat do Porta ====
Po svém opětovném připojení k portugalskému klubu se stal stabilním členem základní sestavy. V sezóně 2017/18 odehrál 27 ligových utkání, ve kterých vstřelil dvě branky. První při domácí výhře 6:1 nad FC Paços de Ferreira a druhou při remíze 1:1 proti Desportivu Aves. Dále také odehrál pět ze šesti zápasů základní skupiny Ligy mistrů a podílel se na postupu mezi nejlepších šestnáct. V osmifinále však bylo Porto, po výsledcích 0:5 a 0:0, vyřazeno anglickým Liverpoolem.


=== Leicester City ===
Dne 1. července 2018 odešel Pereira do anglického Leicesteru City za částku ve výši asi 22 milionů euro. Debut v Premier League si odbyl 10. srpna, když odehrál celé utkání proti Manchesteru United. Svůj první gól vstřelil v den svých 25. narozenin, když se prosadil při domácí prohře 1:2 s Evertonem. Na konci sezóny byl zvolen nejlepším hráčem sezóny svého týmu podle fanoušků i podle hráčů.Pereira skóroval ve dvou po sobě jdoucích vítězstvích nad Tottenhamem Hotspur a Newcastlem United v září 2019, oba na King Power Stadium, a 4. března následujícího roku vstřelil jedinou branku zápasu proti Birminghamu City v pátém kole FA Cupu, díky čemuž Foxes postoupili poprvé za osm let do čtvrtfinále soutěže. O několik dní později utrpěl zranění předního zkříženého vazu, a musel tak vynechat zbytek sezóny.


== Reprezentační kariéra ==
Pereira odehrál celkem 35 zápasů v portugalských mládežnických reprezentacích, ve kterých vstřelil 12 gólů. Byl součástí týmu do 21 let, který skončil druhý na Mistrovství Evropy v roce 2015; na turnaji odehrál čtyři zápasy, včetně semifinále, ve kterém gólem a asistencí přispěl k výhře 5:0 nad Německem, a finále, ve kterém Portugalci podlehli Švédsku po penaltovém rozstřelu.Do seniorské reprezentace byl poprvé povolán v říjnu 2015 na zápas kvalifikace na Mistrovství Evropy proti Srbsku; do zápasu však nezasáhl. V listopadu 2015 byl Pereira nominován do reprezentace podruhé, a to na přátelské zápasy proti Rusku a Lucembursku. V zápase proti Rusku debutoval, když v 82. minutě porážky 0:1 vystřídal Gonçala Guedese.Pereira byl manažerem Fernandem Santosem nominován na závěrečný turnaj Mistrovství světa 2018. Na turnaji debutoval 30. června, když v osmifinále odehrál celých 90 minut proti Uruguayi.


== Statistiky ==


=== Klubové ===
K 28. srpnu 2021


=== Reprezentační ===
K 17. listopadu 2019


== Ocenění ==


=== Klubové ===


==== Vitória Guimarães ====
Taça de Portugal: 2012/13


==== Porto ====
Primeira Liga: 2017/18


==== Leicester City ====
FA Cup: 2020/21
Community Shield: 2021


=== Reprezentační ===


==== Portugalsko ====
Mistrovství Evropy do 21 let: 2015 (druhé místo)


=== Individuální ===
Hráč sezóny Leicesteru City: 2018/19
Hráč sezóny Leicesteru City podle hráčů: 2018/19


== Odkazy ==


=== Reference ===
V tomto článku byl použit překlad textu z článku Ricardo Pereira (footballer, born 1993) na anglické Wikipedii.


=== Externí odkazy ===
 Obrázky, zvuky či videa k tématu Ricardo Pereira na Wikimedia Commons