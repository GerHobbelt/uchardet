revision: 22081903
title: "Franti\u0161ek Arno\u0161t"
url: https://cs.wikipedia.org/wiki/Franti%C5%A1ek_Arno%C5%A1t


---

František Arnošt (8. ledna 1936 Lochovice – 24. srpna 2004 Nový Bor ) byl český a československý házenkář, za normalizace podnikový manažer, po sametové revoluci československý politik, poslanec Sněmovny národů Federálního shromáždění za KSČ, později za KSČM.


== Biografie ==
V letech 1955-1960 vystudoval strojní inženýrství na ČVUT Praha. V období let 1957–1971 pracoval ve Státním výzkumném ústavu sklářské techniky v Praze, v letech 1975–1981 zastával post výrobního ředitele a od roku 1982 i generálního ředitele podniku Crystalex Nový Bor. V tomto oboru ještě působil v letech 1994–1995 jako ředitel firmy Egermann v Novém Boru. Byl rovněž úspěšným sportovcem. Od roku 1959 byl jako brankář členem československého reprezentačního družstva v házené. Byl členem mužstva, které v roce 1967 získalo titul mistrů světa a byl držitelem dalších titulů. V roce 1968 byl vyhlášen nejlepším házenkářem ČSSR a v reprezentaci setrval do roku 1970. Byl nositelem vyznamenání Zasloužilý mistr sportu.Ve volbách roku 1990 zasedl do české části Sněmovny národů Federálního shromáždění (volební obvod Severočeský kraj) za KSČ (KSČS), která v té době byla volným svazkem obou republikových komunistických stran. Po jejím postupném rozvolňování se rozpadla na samostatnou stranu na Slovensku a v českých zemích. V roce 1991 proto Arnošt přešel do poslaneckého klubu KSČM. Ve Federálním shromáždění setrval do voleb roku 1992.V roce 2009 a opětovně roku 2011 byl neúspěšně navržen na čestné občanství Nového Boru. Návrh nebyl opakovaně přijat. Kritici vyčítali Arnoštovi jeho komunistickou minulost a členství v Ústředním výboru KSČ (v seznamu členů předlistopadového ÚV KSČ ovšem jeho jméno nefiguruje), zastánci naopak argumentovali jeho zásluhami o rozvoj sportu a místního sklářství. Poukazovali rovněž na to, že primárně byl apolitickým člověkem a členství v komunistické straně později ukončil tím, že přestal platit členské příspěvky. V roce 2011 se uvádí již jako zesnulý. Byla po něm ovšem pojmenována sportovní hala v Novém Boru.


== Odkazy ==


=== Reference ===


=== Externí odkazy ===
František Arnošt v parlamentu