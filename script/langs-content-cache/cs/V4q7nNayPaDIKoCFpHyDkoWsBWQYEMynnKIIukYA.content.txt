revision: 22440876
title: Thespesie
url: https://cs.wikipedia.org/wiki/Thespesie


---

Thespesie (Thespesia) je rod rostlin z čeledi slézovité. Jsou to keře a stromy se střídavými listy s dlanitou žilnatinou a nápadnými květy podobnými květům ibišku, s nímž však tento rod není bezprostředně příbuzný. Plodem je pukavá nebo nepukavá tobolka. Rod zahrnuje 14 druhů a je rozšířen v tropické Africe, Asii, Austrálii, Tichomoří a Karibiku. Nejznámějším a nejčastěji pěstovaným druhem je thespesie topolovitá, běžně osídlující tropická pobřeží Starého a druhotně i Nového světa. 
Thespesie mají poměrně různorodé lokální využití. Poskytují dřevo, barviva, potravu i krmivo a vysazují se jako stínící dřeviny. Některé druhy mají význam v domorodé medicíně.


== Popis ==
Thespesie jsou vysoké keře nebo stromy dorůstající výšky až 30 metrů. Rostliny bývají žláznatě tečkované, odění se skládá z hvězdovitých nebo šupinovitých chlupů.
Listy jsou řapíkaté, s vejčitou, trojúhelníkovitou až téměř okrouhlou, na bázi srdčitou až uťatou, celistvou nebo dlanitě laločnatou, celokrajnou čepelí s dlanitou žilnatinou. Palisty jsou kopinaté až šídlovité, opadavé.
Květy jsou velké a nápadné, oboupohlavné, vyrůstající jednotlivě v paždí listů, 
Kalich je miskovitý, na vrcholu uťatý, celokrajný nebo opatřený 5 zoubky, které mohou být výjimečně šídlovitě prodloužené, většinou vytrvalý. Bývá podepřen 3 až 27 čárkovitými až kopinatými, opadavými nebo vytrvalými listeny kalíšku. Koruna je obvykle žlutá, řidčeji bílá nebo sytě růžová až červená, obvykle s tmavě červeným středem, zvonkovitá až široce rozevřená, pětičetná. Tyčinky jsou srostlé do sloupku.
Semeník je srostlý ze 3 až 5 plodolistů a se stejným počtem komůrek. Nese nedělenou čnělku zakončenou 3 až 5 sbíhavými bliznovými laloky. 
Plodem je kulovitá, zploštěle kulovitá nebo obvejcovitá, dřevnatá, kožovitá nebo dužnatá, nepukavá nebo řidčeji pukavá tobolka obsahující poměrně velká, na povrchu lysá, pýřitá nebo vlnatá semena.

			
			
		
		
			
			
		
		
			
			
		


== Rozšíření ==
Rod thespesie zahrnuje 14 druhů. Původní areál zahrnuje Karibské ostrovy, subsaharskou Afriku, Madagaskar, Omán, tropickou Asii od Pákistánu přes Indický subkontinent, jižní Čínu, Indočínu a jihovýchodní Asii po Tichomoří a Austrálii. 
Největší areál má thespesie topolovitá (Thespesia populnea), druh osídlující tropická pobřeží Starého světa od východní Afriky po Austrálii a druhotně i západní Afriky a Nového světa. Podobné rozšíření má v tropech Starého světa i příbuzný druh Thespesia populneoides. V subsaharské Africe je také široce rozšířen druh Thespesia garckeana. Z východní a jihovýchodní Afriky jsou mimo to uváděny další 3 druhy. Čtyři endemické druhy jsou uváděny z Nové Guineje, tři z Karibiku (Kuba, Dominikánská republika a Portoriko) a jeden z Madagaskaru.


== Ekologické interakce ==
Květy thespesie topolovité se otevírají pouze na jeden den. Opylují je zejména včely, sbírající pyl a nektar, kvůli nektaru je navštěvují i vosy, motýli a nektarožraví ptáci. Velké červené květy karibského druhu Thespesia grandiflora oplývají nektarem a navštěvují je kolibříci a včely.
Na rubu listů některých druhů jsou extraflorální nektária. Na bázi listů afrického druhu Thespesia acutiloba se nacházejí domatia obývaná symbiotickými roztoči.
Thespesie jsou v tropické Asii živnými rostlinami housenek babočkovitého motýla Neptis jumbah a otakárka Graphium codrus, v Africe se jimi živí housenky lišajů Likoma apicalis a Polyptychus baxteri.Semena thespesie topolovité jsou šířena vodou. Nepukavé plody i semena tohoto druhu jsou adaptovány na dlouhý pobyt v mořské vodě a zachovávají si klíčivost i po roce plavání.
Na atolu Aldabra severně od Madagaskaru konzumuje plody a následně šíří semena tohoto druhu místní populace želvy obrovské.
Červené plody africké Thespesia acutiloba vyhledávají ptáci, zejména špaček rudokřídlý (Onychognathus morio), leskoptev černobřichá (Notopholia corusca) a zoborožec korunkatý (Lophoceros alboterminatus). Plody karibské Thespesia grandiflora vyhledávají vedle ptáků i netopýři.

			
			
		
		
			
			
		
		
			
			
		
		
			
			
		


== Taxonomie a původ ==
Rod Thespesia je v rámci čeledi Malvaceae řazen do podčeledi Malvoideae a tribu Gossypieae.
Mezi blízce příbuzné rody náleží Azanza (2 druhy v tropické Asii a Austrálii), Cephalohibiscus (1 druh na Nové Guineji a Šalomounových ostrovech), Hampea (21 druhů v Mexiku, Střední Americe a Kolumbii) a Lebronnecia (1 druh na Markézách ve Francouzské Polynésii).
Rod Azanza byl v minulosti vřazován do rodu Thespesia, výsledky molekulárních studií však takové uspořádání nepodpořily.
Od kladu, zahrnujícího příbuzné recentní rody Hampea, Cephalohibiscus, Lebronnecia a Azanza, se rod Thespesia oddělil v období asi před 30 milióny let v oblasti jihovýchodní Asie a Oceánie. Před asi 11 milióny let došlo k dálkovému přenosu do Afriky. Přenos přes Tichý oceán do Karibiku je datován do období před 9 milióny let.Thespesie topolovitá (Thespesia populnea) bývá často zaměňována s podobným ibiškem lípovitým (Hibiscus tiliaceus), s nímž roste i na podobných stanovištích na mořském pobřeží. Ibišek se odlišuje pětilaločnatým kalichem, typem plodů i žilnatinou listů s vystouplými sekundárními žilkami propojujícími příčně hlavní žilky.
Příbuzný druh Thespesia populneoides se od T. populnea odlišuje výrazněji srdčitou bází listů, bronzově až měděně zbarveným oděním mladých větévek, delšími, tenčími a nečlánkovanými stopkami květů, plody s pukajícím oplodím a užšími semeny.


== Zástupci ==
thespesie topolovitá (Thespesia populnea)


== Význam ==
Thespesie topolovitá je zejména v tropických oblastech v blízkosti mořského pobřeží pěstována jako stínící a pouliční strom, ceněný pro atraktivní olistění i květy. Strom je dobře adaptovaný na písčité zasolené půdy a odolný vůči větrům i suchu. Pohledné, dobře opracovatelné dřevo je využíváno v truhlářství i tesařství. Je odolné vůči působení vody, hnilobě i termitům a proto je vyhledávaným materiálem na stavbu lodí a výrobu kánojí. Z tuhé kůry se zhotovovaly provazy. Žlutou šťávu z plodů používají v některých oblastech Tichomoří domorodci k obřadnému zdobení tváří. Strom má své místo v kultuře a náboženských obřadech řady asijských a tichomořských národů. Květy a mladé listy jsou jedlé a domorodé obyvatelstvo je využívá zejména v dobách nedostatku. V některých oblastech může být invazní dřevinou a na Floridě je její pěstování regulováno zákonem.Řidčeji je jako okrasná dřevina vysazována karibská Thespesia grandiflora, vyznačující se velkými červenými květy. Tvrdé a těžké dřevo je odolné vůči dřevokaznému hmyzu a v Portoriku je využíváno k výrobě nábytku, hudebních nástrojů a kůlů.
Ze dřeva africké Thespesia danis zhotovují domorodci luky a šípy, pruhy kůry slouží jako vázací materiál, z květů a plodů se získává barvivo a plody jsou jedlé.
Na Nové Guineji je dřevo Thespesia fissicalyx vyhledávaným materiálem na stavbu lodí a domů a k výrobě bubínků.
Plody Thespesia garckeana jsou jedlé a v některých afrických zemích bývají nabízeny na lokálních trzích. Stromy se lokálně vysazují jako stínící a půdu zpevňující dřeviny, listí slouží zejména v období sucha jako krmivo hospodářských zvířat.Thespesie topolovitá je v indické Ájurvédě využívána při ošetřování široké palety různých neduhů a chorob, zahrnujících bolesti hlavy, otoky kloubů a artritidu, vředy, kožní choroby, zranění, malárii a jiná horečnatá onemocnění, impotenci a jiné.
Odvar z kořenů Thespesia danis je v Africe používán proti kapavce, bolestem břicha a zad, hematurii a břišním otokům. 
Odvar z kůry Thespesia acutiloba se podává při chronických průjmech.

			
			
		
		
			
			
		


== Odkazy ==


=== Reference ===


=== Externí odkazy ===
 Obrázky, zvuky či videa k tématu thespesie na Wikimedia Commons 
 Taxon Thespesia ve Wikidruzích