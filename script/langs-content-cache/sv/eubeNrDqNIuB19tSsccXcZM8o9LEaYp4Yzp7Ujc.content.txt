revision: 51903121
title: "God morgon (Uno & Irma-l\xE5t)"
url: https://sv.wikipedia.org/wiki/Uno_Svenningsson


---

Uno Leif Göran Svenningsson, född 1 juli 1959 i Källeryd i Gnosjö kommun, är en svensk sångare, låtskrivare och gitarrist inom pop och vispop.


== Biografi ==
Svenningsson är uppväxt i Hagelstorp utanför Gnosjö i en familj som var aktiv i frikyrkan. 
Uno Svenningsson var 1983–1993 sångare i bandet Freda', som hade hitlåtar som "Vindarna" och "Det som gör mig lycklig". Han blev därefter soloartist. Han medverkade även på Kens singel "Mamma" från 1999. Bandet Freda' återförenades 2009 och gav 2010 och 2014 ut nya album.
Tillsammans med Irma Schultz tävlade Svenningsson under namnen Uno & Irma med låten "God morgon" i Melodifestivalen 2007. Från deltävlingen lyckades de ta sig till "Andra chansen" där de blev utslagna. År 2016 deltog han åter i Melodifestivalen tillsammans med Tommy Nilsson och Patrik Isaksson i den andra deltävlingen. Låten hette "Håll mitt hjärta hårt" och kom på sjunde och sista plats i deltävlingen.År 2010 spelade Svenningsson in låten "Jorden har sin egen sång" med producenten Erik Svensson (Eric S) från Sidelake Productions, en låt som våren 2010 kunde höras i bussoperatören Ybuss miljökampanj. Uno Svenningsson inledde ett samarbete med rapparen Frispråkarn 2011 som resulterade i "Storebror" 2012. Det är en låt med musikaliska referenser till "Under ytan" från 1994. Inspirationen till låten är hämtad ur Frispråkarns förlust av sin avlidne äldre bror. Uno Svenningsson och Frispråkarn framträdde med denna låt i Sommarkrysset i TV4 sommaren 2012 (28 juli).
Han bor i Stenungsund på västkusten med hustru och två söner.
Han deltog i säsong 8 av Så mycket bättre 2017. Deltagandet i TV-serien, och uppmärksamheten kring hans låtar och de cover-versioner som han presenterade ledde till lite av en nystart för solokarriären. Året efter släpptes albumet Andras sånger.


== Coverversioner ==
Låten "Under ytan" har spelats in på finska och danska. Anna Erikssons version "Aina Yksin" släpptes på plattan Kaikista kasvoista (2003) och finns även på en samling med Erikssons låtar som kom 2008 (båda skivorna har sålt guld, alltså över 15 000 exemplar, i Finland). Danska Søs Fenger har också spelat in en version, "Inderst inde", och hon är även med på danska rapparen Usos version av låten, som även den heter "Inderst inde". I Sverige hade rapparen Blues redan tidigare använt Svenningsson på liknande sätt i sin version av "Under ytan".


== Diskografi ==


=== Album ===
1994 – Uno
1996 – ..due!
1998 – Möss & människor
2001 – I det osynliga
2004 – Ett andetag från dig
2006 – Sånger för december med Irma Schultz Keller
2008 – Jag sjunger för dig
2011 – December - En svensk jul med Irma Schultz Keller
2013 – 7
2018 – Andras sånger
2020 – Österlen


=== Singlar ===


=== Andra samarbeten (urval) ===
1987 – Hjärtats ödsliga slag (gäst på låt av Eva Dahlgren, singel och album)
1989 – Dagen i oktober (gäst på låt av Charlotte Höglund, singel och album)
1999 – Mamma (gäst på låt av Ken Ring, singel och album)
2002 – Men bara om min älskade väntar (Bob Dylan-cover tillsammans med Sophie Zelmani på skivan Nationalsånger - Hymner från Vågen och EPA:s torg, en hyllning till Nationalteatern)
2008 – Kaffe och en cigarett (Andra sjunger Olle Ljungström)


=== TV ===
2012 – Sommarkrysset (TV-serie)
2017 – Så mycket bättre (TV-serie)


== Referenser ==


== Externa länkar ==
 Wikimedia Commons har media som rör Uno Svenningsson.
Officiell webbplats
Facebook-gruppen Uno Svenningsson