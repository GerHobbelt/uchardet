revision: 51276361
title: 486958 Arrokoth
url: https://sv.wikipedia.org/wiki/486958_Arrokoth


---

486958 Arrokoth (provisorisk beteckning: 2014 MU69, (486958) 2014 MU69) som tidigare gick under smeknamnet Ultima Thule  är en transneptunsk asteroid som är belägen i Kuiperbältet. Den upptäcktes den 26 juni 2014 av rymdteleskopet Hubble. Den fick den preliminära beteckningen 2014 MU69 men allra först beteckningen 1110113Y internt av institutet som upptäckte den. NASA döpte den 12 november 2019 om den efter att kritik framförts mot det tidigare namnet Ultima Thule som i äldre europeisk litteratur refererar till  ett "mytiskt rike långt i norr". Namnet väckte protester eftersom nazister och andra högerextrema använt det som namn på ett påhittat urhem för det ariska folket.Rymdsonden New Horizons passerade förbi 2014 MU69 den 1 januari 2019.2014 MU69 har en omloppstid på cirka 295 år. Dess skenbara magnitud är 26,8 vilket gör att bara de allra mest kraftfulla teleskopen kan observera den.


== Upptäckt ==
Som ett led i planen att låta rymdsonden New Horizons passera förbi en småplanet eller asteroid efter sin förbiflygning av Pluto 2015, gjordes undersökningar av bilder tagna med Hubbleteleskopet. På detta sätt upptäcktes den 26 juni 2014 objektet som gavs den tillfälliga beteckningen 2014 MU69.


== Utseende ==
Den skenbara magnituden 26,8 gör att bara riktigt stora teleskop alls kan se den. Observationer med Hubbleteleskopet har gett bättre data om dess bana och dess storlek och rotationsperiod. Inte heller Hubbleteleskopet kan visa några detaljer om yta och form. Men observation av dess passage framför tre stjärnor i juni och juli 2017 visade att 2014 MU69 har en oregelbunden form.
Efter den obemannade rymdfarkosten New Horizons förbiflygningen den 1 januari 2019 visade den tillbakasända informationen på en 32 kilometer lång och 14-19 kilometer bred rymdklippa som är formad som en jordnöt. Den snurrar som en propeller. Foton visar att objektet ursprungligen var två objekt som kolliderat som nu har en smal "hals" mellan delarna.


== Rymdsond ==
År 2015 beslutade man att låta New Horizons passera 2014 MU69, och sondens kurs ändrades av detta skäl. Passagen skedde 1 januari 2019 kl 06:33 CET. Då var avståndet från solen 43,4 AU, dvs 6490 miljoner km, eller 6,01 ljustimmar. De data som då insamlades gav betydligt ökade kunskaper om denna asteroid, och senare analys bekräftade att den förmodligen uppstått genom att två mindre kroppar som bildats och färdats nära varandra så småningom förenats till en, dock inte i en särskilt våldsam kollision, utan i en ganska lugn process. Kroppen har överlag rätt lågt albedo, men dock något högre i den "kragliknande" ring som uppstod där de två ursprungliga kropparna möttes.


== Smeknamn ==
Med anledning av New Horizons förbiflygning, genomförde NASA en omröstning för att ge småplaneten ett smeknamn. Valet föll då på Ultima Thule. Namnet betyder "bortom Thule", en mytologisk plats långt i norr, bortom den kända världen. Namnet bedömdes passande med tanke på att småplaneten blev den mest avlägsna av alla himlakroppar som utforskats av människan. Efter att förbiflygningen var genomförd och man lärt känna mer om 2014 MU69 ansökte NASA och teamet bakom New Horizon hos IAU om ett officiellt namn, något som nu är bytt till Arrokoth. Först då vet man om småplaneten är ensam eller har en eller flera följeslagare. Eftersom sondens bilder visade att det var två objekt som sitter ihop, har man kallat den större Ultima och den mindre Thule. 


== Källor ==


=== Referenser ===


=== Externa länkar ===
Diagram över omloppsbanan för 2014 MU69 från  NASA Jet Propulsion Laboratory (JPL)
New Horizons officiella webbplats