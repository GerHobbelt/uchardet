revision: 52067667
title: Woodstockfestivalen
url: https://sv.wikipedia.org/wiki/Woodstockfestivalen


---

Woodstock Music & Art Fair (informellt Woodstock eller Woodstockfestivalen) var en musikfestival som hölls 15-18 augusti 1969 på ägorna till en mjölkgård nära staden Bethel i Sullivan County i delstaten New York. Den arrangerades av Michael Lang, John Roberts, Joel Rosenman och Artie Kornfeld. Att festivalen kallats just Woodstockfestivalen berodde på att man egentligen tänkt anordna den i staden Woodstock. När arrangörerna inte fick tillstånd där, upplät mjölkbonden Max Yasgur istället sin mark åt festivalen. 
Arrangörerna hade väntat sig en publik på upp emot 200 000 personer, men i stället kom minst 400 000 personer – kanske ännu fler, eftersom ingen exakt räkning förekom och uppgifterna därför varierar. Ryktet spred sig blixtsnabbt och publiken strömmade till spontant utan någon som helst marknadsföring. Arrangörerna hade först tänkt ta betalning för inträde men gav snart upp den idén och lät alla komma in gratis. Vägarna runt festivalområdet fylldes med bilar, ungdomar och hippies som försökte ta sig till platsen. Då man inte hade väntat sig så extremt mycket folk rådde det brist på mat, toaletter, sjuktält och andra faciliteter. Det var mycket trångt, och det regniga vädret gjorde marken lerig. Trots risken för kaos har publiken på Woodstock beskrivits som mycket lugn och sansad.
Några berömda ögonblick från festivalen var Janis Joplins starka sångframträdande, Jimi Hendrix tolkning av den amerikanska nationalsången, Santanas långa synkoper, Ravi Shankars sitarsolon och Richie Havens suggestiva gitarrlåt "Freedom". Festivalen har med sitt budskap ”Three days of peace and music” (Tre dagar av fred och musik) kommit att representera en av höjdpunkterna inom hippieeran, motkultur och livsstilen i slutet på 1960-talet. Flera dokumentärfilmer har gjorts om festivalen. 


== Citat ==
"Woodstockfestivalen — den största folkmassa som någonsin har samlats för ett annat syfte än krig". — John Lennon


== Artister som uppträdde på Woodstockfestivalen ==


=== Fredag 15 augusti – Lördag 16 augusti ===


=== Lördag 16 augusti – Söndag 17 augusti ===


=== Söndag 17 augusti – Måndag 18 augusti ===


== Film ==
Dokumentärfilmen Woodstock, i regi av Michael Wadleigh, hade premiär i mars 1970. Filmen erhöll en Oscar för bästa dokumentär vid den 43:e Oscarsgalan.


== Referenser ==


=== Noter ===


== Externa länkar ==

 Wikimedia Commons har media som rör Woodstockfestivalen.
Star Spangled Banner framförd av Jimi Hendrix