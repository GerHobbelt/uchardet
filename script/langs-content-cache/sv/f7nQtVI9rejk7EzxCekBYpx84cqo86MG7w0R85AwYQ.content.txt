revision: 51551855
title: Football League First Division 1974/1975
url: https://sv.wikipedia.org/wiki/English_Football_League


---

English Football League (EFL), kallad Sky Bet EFL av sponsorskäl, tidigare kallad The Football League, är en nationell fotbollsliga i England, grundad 1888. Ligan består av 72 klubbar fördelade på tre divisioner: The Championship, League One och League Two, vilka utgör nivåerna 2–4 i det engelska ligasystemet.
Från allra första början bestod ligan av tolv klubbar och när den bildades 1888 blev den världens första fotbollsliga. I över 100 år var ligan den högsta i England, men 1992 bröt sig de 22 klubbarna i dåvarande högstadivisionen First Division ur ligan och bildade FA Premier League. Premier League och English Football League är dock ännu sammanbundna genom upp- och nedflyttningssystem.
English Football League är även namnet på den styrande instans, ligaföreningen, som övervakar ligaspelet och som även organiserar två cupturneringar, Ligacupen (EFL Cup) och EFL Trophy. Den operationella delen av ligaföreningen ligger i Preston, medan den kommersiella delen ligger i London.


== Historia ==
The Football League bildades 1888 efter ett initiativ av William McGregor, representant för Aston Villa. De tolv ursprungliga medlemmarna kom från Midlands och Lancashire och var:

På 1890-talet började ligan utökas med klubbar från nordöstra England (Sunderland, invalda 1890) och Yorkshire (The Wednesday, invalda 1892) och 1892 upptogs konkurrerande Football Alliance som ligans Second Division. 1893 invaldes Woolwich Arsenal som den första ligaklubben från södra England. Vid sekelskiftet hade ligan utökats till 36 klubbar och efter första världskriget bestod den av 44 klubbar indelade i två divisioner.
1920 utökades ligan med ytterligare 22 klubbar när Southern Football Leagues första division upptogs som ligans Third Division. Året därpå ombildades den till Third Division South samtidigt som Third Division North bildades med klubbar från norra England. Ligan bestod nu av 88 klubbar från alla delar av England och även några klubbar från Wales.
1958 utökades ligan med ytterligare fyra klubbar till 92 medlemmar samtidigt som de två tredjedivisionerna ombildades till de rikstäckande Third Division och Fourth Division.
1992 lämnade de 22 klubbarna i First Division ligan för att bilda FA Premier League. The Football Leagues Second Division blev då i stället First Division och så vidare och Fourth Division upphörde. 2004 bytte ligans tre divisioner namn till de namn de har i dag.
2016 bytte ligan namn från The Football League till English Football League (EFL).


== Mästare ==
Nedan följer listor med mästare per säsong:Klubbar i fet stil vann "dubbeln" (ligan och FA-cupen).


=== 1888–1892 ===
När ligan bildades spelade alla klubbar i en och samma division.


=== 1892–1920 ===
1892 gick den rivaliserande ligan Football Alliance upp i The Football League, vilket gjorde att ligan hade tillräckligt med klubbar för att starta ytterligare en division. Den befintliga divisionen fick heta Football League First Division och den nya fick heta Football League Second Division. Till en början avgjordes upp- och nedflyttning mellan divisionerna av så kallade test matches, men 1898 infördes direktuppflyttning där de två bäst placerade klubbarna i Second Division ersatte de två sista i First Division.


=== 1920–1921 ===
1920 gick klubbarna i Southern Football Leagues förstadivision upp i The Football League (Southern Football League fortsatte med sina kvarvarande klubbar). Även Grimsby Town, som inte hade beviljats återinträde till Second Division föregående säsong, fick vara kvar i ligan. Dessa klubbar placerades i den nya Football League Third Division. I Second Division ersattes Grimsby Town av Cardiff City från Southern Football League.


=== 1921–1958 ===
Efter endast en säsong utökades ligan igen. Denna gång gick ett antal klubbar från norra England med i ligan. Detta gjordes för att få geografisk balans, eftersom det vid förra utökningen nästan bara kom till klubbar från södra England. Gamla Third Division fick heta Football League Third Division South och den nya divisionen fick namnet Football League Third Division North.


=== 1958–1992 ===
Inför säsongen 1958/59 ersattes Third Division North och South med en rikstäckande Football League Third Division och den nya Football League Fourth Division.


=== 1992–2004 ===
Efter att klubbarna i First Division brutit sig ur ligan och bildat FA Premier League, döptes divisionerna om. Second Division blev nya First Division, Third Division blev nya Second Division och Fourth Division blev nya Third Division.


=== 2004– ===
2004 döpte ligan om divisionerna: First Division blev The Championship, Second Division blev League One och Third Division blev League Two.


== Referenser ==


=== Noter ===


== Externa länkar ==
 Wikimedia Commons har media som rör English Football League.
Officiell webbplats
English Football League på FCHD