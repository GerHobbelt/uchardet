revision: 53287388
title: John F. Kennedy School of Government
url: https://sv.wikipedia.org/wiki/Robert_F._Kennedy_Jr.


---

Robert Francis Kennedy Jr., född 17 januari 1954 i Washington, D.C., är en amerikansk miljöjurist, författare och politiker (demokrat). 
Han har specialiserat sig på miljöjuridik och som aktivist ivrat för förnybar energi, bevarande av vattendrag och för ursprungsbefolkningars rättigheter. Han har på 2020-talet uppmärksammats för sitt motstånd mot massvaccinationsprogrammen och sina konspirationsteorier.Den 5 april 2023 tillkännagav Kennedy att han kandiderar till presidentvalet i USA 2024 i som demokrat.


== Biografi ==


=== Tidigt liv ===
Robert F. Kennedy Jr. är son till Robert och Ethel Kennedy samt brorson till John F. Kennedy och Ted Kennedy. Han växte upp som det tredje barnet i en syskonskara på elva barn. När han var 14 år mördades fadern i Los Angeles under presidentvalskampanjen 1968 och några timmar efter attentatet flögs han från skolan i North Bethesda till Los Angeles, där han närvarade vid faderns dödsbädd. Vid begravningen var Kennedy en av kistbärarna och höll under ceremonin ett tal, vari han citerade ur några av faderns tal. I maj 2018 tillkännagav Kennedy för The Washington Post att han träffat Sirhan Sirhan, som är dömd för mordet på hans far, i fängelset och att han är övertygad om att flera personer utförde attentatet.Efter studier på privatskolan Millbrook Academy i Gloucestershire i Storbritannien studerade Kennedy vid Harvard University och London School of Economics. År 1976 tog han kandidatexamen i amerikansk historia och litteratur på Harvard, tog sedan juristexamen på University of Virginia och blev Master of Law vid Pace University i New York.År 1970 åtalades Kennedy för innehav av marijuana i Hyannis, Massachusetts och 1971 för lösdriveri, även det i Hyannis. Han dömdes till samhällstjänst, vilken han utförde för den ideella föreningen Riverkeeper, där han sedermera anställdes som jurist.Kennedy lider av spasmodisk dysfoni, vilket påverkar hans talförmåga. Han var varit gift tre gånger: 1982–1994 med Emily Black, med vilken han fick två barn, 1994–2012 med Mary Richardson, med vilken han fick fyra barn, och sedan 2014 med skådespelaren Cheryl Hines.


=== Juridisk karriär ===
År 1983 arbetade Kennedy som biträdande distriktsåklagare på Manhattan och blev 1984 utredare inom föreningen Riverkeeper. Som sådan åtog sig Kennedy flera mål mot oljebolag och försökte bland annat åtala Mobil Oil för att bolaget förorenat Hudsonfloden. Med Kennedys hjälp vann Riverkeeper en stämningsansökan på två miljoner dollar mot Exxon Mobil. I sitt första mål som miljöjurist 1991 företrädde Kennedy medborgarrättsorganisationen National Association for the Advancement of Colored People (NAACP) angående ett förslag om att förlägga en sopstation i Ossining i New York. Han var anställd som advokat för NAACP mellan 1986 och 2016.Efter segern mot Exxon i Hudsonmålet bildades flera Waterkeeper-föreningar runtom i USA och i juni 1999 bildade Kennedy och några andra engagerade Waterkeeper Alliance, en paraplyorganisationen med 344 Waterkeeper-föreningar under sig. Kennedy är sedan starten 1999 föreningens ordförande. Hans arbete för rent vatten har givit upphov till filmerna The Hudson Riverkeepers (1998) och The Waterkeepers (2000).Kennedy är delägare i advokatfirmorna Kennedy & Madonna LLP samt Morgan & Morgan PA. För närvarande arbetar han även som advokat för Natural Resources Defense Council.


== Åsikter ==


=== Politik ===
Under hela George W. Bushs tid som president var Kennedy kritisk till dennes miljö- och energipolitik. Han hävdade bland annat att Bushadministrationen förvanskade vetenskapliga projekt och vetenskapliga fakta. I en artikel från 2003 skrev han att Bushs regering bedrev "brott mot naturen".Kennedy har också skrivit en mängd artiklar om USA:s utrikespolitik. Han har bland annat kritiserat användandet av "mord som ett utrikespolitiskt hjälpmedel" och åsyftade då avrättningen av Chiles president Salvador Allende. 2005 kallade han Bushadministrationens användande av tortyr för anti-amerikanskt och 2016 skrev han en artikel, där han kritiserade USA:s deltagande i Syrienkriget.År 2006 publicerade han en artikel, där han anklagade Republikanska partiet för valfusk i presidentvalet 2004. Under presidentvalskampanjen 2008 kampanjade Kennedy för Barack Obama och föreslogs efter valet till chef för Environmental Protection Agency, en post han dock inte fick.


=== Vaccin ===
År 2014 utkom Kennedys bok Thimerosal: Let the Science Speak, i vilken han kritiserar användandet av kvicksilverföreningen tiomersal som konserveringsmedel i vaccin. Han har också offentligt dragit paralleller mellan vaccin med tiomersal och autism hos barn. I januari 2017 offentliggjorde Vita huset att Kennedy och den dåvarande presidentkandidaten Donald Trump haft ett möte, varunder Kennedy erbjöds och tackade ja till posten som ordförande i Vaccine Safety Task Force, men han har ännu inte tillträtt tjänsten.I februari 2017 höll Kennedy och skådespelaren Robert De Niro en presskonferens, där de anklagade media för att bedriva propaganda för vaccinindustrin och motarbeta en debatt om riskerna med vaccin. Samtidigt utlyste de en belöning på 100 000 dollar till den journalist eller privatperson som kunde presentera en vetenskaplig studie som visar att kvicksilverbaserat vaccin är ofarligt för gravida kvinnor och barn. Någon "vinnare" har aldrig korats och utfästelsen fick kritik från flera forskare.År 2015 hjälpte han till med marknadsföringen för filmen Trace Amounts, som återger hans syn på vaccin.


=== Mordet på John F. Kennedy ===
I januari 2013 uttalade Kennedy sig kritiskt till Warrenkommissionens slutsatser i samband med mordet på John F. Kennedy. Kennedy påstod sig vara övertygad om att Lee Harvey Oswald inte var ensam skyldig till mordet, något som även fadern Robert F. Kennedy skulle varit övertygad om.


== Bibliografi ==
1978 – Judge Frank M. Johnson Jr.: A biography. Putnam. ISBN 978-0-399-12123-4
1992 – The Billings Collection. John F. Kennedy Library: Boston
1997 – The Riverkeepers: Two Activists Fight to Reclaim Our Environment as a Basic Human Right. Scribner: New York. ISBN 978-0684839080. (Tillsammans med John Cronin)
2004 – St. Francis of Assisi: A Life of Joy. Hyperion. ISBN 978-0-7868-1875-4
2005 – Crimes Against Nature: How George W. Bush and His Corporate Pals Are Plundering the Country and Highjacking Our Democracy. HarperCollins: New York. ISBN 978-0-06-074687-2
2007 – Robert F. Kennedy Jr.'s American Heroes: The Story of Joshua Chamberlain and the American Civil War. Hyperion: New York. ISBN 978-1-4231-0771-2
2008 – Robert Smalls: The Boat Thief. Hyperion: New York. ISBN 978-1423108023
2014 – Thimerosal: Let the Science Speak: The Evidence Supporting the Immediate Removal of Mercury–a Known Neurotoxin–from Vaccines. Skyhorse Publishing: New York. ISBN 978-1632206015
2016 – Framed: Why Michael Skakel Spent Over a Decade in Prison For a Murder He Didn't Commit. Skyhorse Publishing: New York. ISBN 9781510701779
2017 – Horsemen of the Apocalypse: The Men Who Are Destroying Life on Earth And What it Means for Our Children. Scribner: New York. ISBN 9781510721753. (Tillsammans med Dick Russell)


== Referenser ==