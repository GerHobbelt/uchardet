revision: 51825928
title: Lisa Langseth
url: https://sv.wikipedia.org/wiki/Lisa_Langseth


---

Lisa Zontarsitore Langseth, född 20 april 1975 i Stockholm, är en svensk dramatiker, teater- och filmregissör. 


== Karriär ==
Lisa Langseth utbildade sig vid Dramatiska Institutet 1999-2002. Hösten 2004 hade hennes pjäs Den älskade premiär på Dramatens scen Elverket i Stockholm med Noomi Rapace i huvudrollen. 2006 skrev och regisserade Langseth för Riksteatern Pleasure, som handlar om sexköpande män. Samma år spelades även hennes pjäs Klimax på Dramaten, ett framtidsdrama där förortsungdomar hjärntvättas med högkultur i syfte att skapa fredligare samhällsmedborgare. 
Bland hennes tidigare pjäser kan nämnas Slättskymning (2004) på Uppsala Stadsteater och Märk Mig (2003) på Unga Riks. Pjäsen Godkänd, även den i Langseths manus och regi, spelades på Stockholms stadsteater 2002. Langseth gjorde 2005 en novellfilm med samma namn och fick hedersomnämnande för Bästa manus vid Göteborgs filmfestival 2006. 
Hösten 2010 debuterade Langseth som långfilmsregissör med filmen Till det som är vackert. Filmen handlar om nedärvda maktförhållanden i den högkulturella världen. Filmen fick flera guldbaggenomineringar och Langseth vann en guldbagge för Bästa manus och nominerades även för Bästa regi. Även för sin andra film, Hotell, guldbaggenominerades Langseth för bästa manus. Anna Bjelkerud tilldelades en Guldbagge i kategorin Bästa kvinnliga biroll för sin insats i filmen.
År 2016 meddelades att Langseths nästa film, Euphoria, kommer att vara engelskspråkig och ha bland andra Alicia Vikander och Eva Green i rollerna.Hösten 2020 hade hennes första tv-serie, Kärlek och anarki, premiär på Netflix.


== Filmografi ==
2006 – Godkänd
2010 – Till det som är vackert
2013 – Hotell
2018 – Euphoria
2020 – Kärlek & anarki (TV-serie)


== Källor ==
Jansson, Anders (1 februari 2006). ”Kulturnyheterna träffar Lisa Langseth”. SVT. http://www.svt.se/kultur/kulturnyheterna-traffar-lisa-langseth. Läst 4 september 2014. 


=== Noter ===


== Externa länkar ==

Lisa Langseth på Internet Movie Database (engelska)
Lisa Langseth på Svensk Filmdatabas