revision: 52854261
title: "G\xF6ran Stenlund"
url: https://sv.wikipedia.org/wiki/G%C3%B6ran_Stenlund


---

Olof Göran Stenlund, född 26 november 1920 i Nysätra församling, Västerbotten, död 23 juni 1988 i Bromma, Stockholm, var en svensk sångare (baryton). 


== Biografi ==
Göran Stenlund studerade sång för Frey Lindblad, Stockholm, Greta Barrot-Milk, Göteborg och Dagmar Gustafsson i Stockholm. Vid elevkonserter i Göteborg framträdde han bland annat med verk av Wagner. Debutkonserten ägde rum i S:t Jakobs kyrka i Göteborg 1951. På programmet stod verk av Beethoven, Brahms, Händel, Oskar Lindberg, Josef Eriksson, Josef Jonsson och Gustaf Nordqvist. Musikrecensenterna i Göteborgs-Posten, Göteborgs-Tidningen och Ny Tid var mycket positiva och man talade om mannen med malmklangen i stämman.
Göran Stenlund var fram till sin död en av Sveriges främsta och mest kända kyrkosångare med en repertoar som sträckte sig från enkla andliga sånger, visor och psalmer till stora krävande klassiska verk. Han framträdde bland annat i Beethovens nionde symfoni, Verdis requiem, Brahms requiem, Händels Messias och Bachs Matteuspassionen. I Kungliga Musikaliska Akademiens projekt med att dokumentera svensk musik genom tiderna med skivserien Musica Sveciae engagerades Göran Stenlund som i solist i dokumentationen av Gunnar Wennerbergs tonsättningar av psaltarpsalmer som gjordes tillsammans med Malmö Kammarkör under ledning av Dan-Olof Stenlund. Göran Stenlund var också en av de populäraste andliga grammfonsångarna och han förekom flitigt i mängder av olika radio- och TV-program från Frukostklubben, Radiohjälpsgala på Skansen, Hylands Hörna till sångprogram bland annat i Sveriges Television. Han framträdde i stora delar av Sverige i kyrkor, i bygdegårdar, på hembygdsfester och på konserter och drog ofta en stor publik. Sveriges Television gjorde under Göran Stenlunds sista år 1987 en satsning på att dokumentera hans liv i två TV-program. Han var gäst i ett Kaféprogram från Sundsvall med Gnesta-Kalle som intervjuare och Bengt Roslund gjorde ett program med och om Göran Stenlund.
Göran Stenlund kom att betraktas som en stor ekumen eftersom han framträdde i olika kyrkor och samfund.
Göran Stenlund företog flera utlandsturnéer i, förutom de nordiska länderna, Tyskland, Belgien, USA, Kanada, Afrika och Japan. Han har framträtt tillsammans med körer som Malmö Kammarkör, IBRA-kören, Nu-Kören, Troendegruppen på musikskolan i Framnäs, Filadelfiakören och KFUM-kören i Stockholm. Stenlund gjorde ca 200 grammofoninspelningar – de flesta på skivbolagen Hemmets Härold och Prim Records.
Göran Stenlund, som var medlem i pingströrelsen, var först anställd som solist i Södermalmskyrkan i Stockholm, sedan i Smyrnakyrkan i Göteborg och sedan 1952 som Einar Ekbergs efterträdare som solist i Filadelfiakyrkan i Stockholm i över 30 år. 
Göran Stenlund var från 1947 gift med pianisten Ruth Stenlund, född Appelgren. De är begravda på Bromma kyrkogård.


== Diskografi i urval ==


=== Album ===
1963 - Vem är skaran som syns glimma.1967 - God jul – nya julsånger med Göran Stenlund, Jan Sparring och Svante Widén.1968 - Jag är ej ensam.1969 - Sjung för Herren.1971 - Löftena kunna ej svika.1971 - Sök vilan i Gud.1971 - Vi sjunger för mission i öst.1972 - Göran i duett.1973 - I läsarton, med Ruth Stenlund piano, (K Bjurling, Lennart Jernestrand).1974 - Intill jordens yttersta gränser.1975 - Joyful Melodies med Carl-Erik Olivebring, L Jernestrand (Word, Waco Texas, USA).1976 - En ny dag.1978 - Classic (Lennart Jernestrand, Swante Bengtsson).1979 - Ljus i mörker.1982 - Baryton (Svante Widén).1985 - Stor är din trofasthet (Gun-Britt Holgersson).1986 - Tack för musiken.1987 - Önskeklassiker.Min båt är så liten...Solo og duetter.


=== Singlar ===
1959 - I himlar sjungen,  Beethoven, Händel, Nordqvist, P Lundén (produktion och orgel L Jernestrand).


=== Samlingsalbum ===
1970 - Göran Stenlund.


=== Övrigt ===
Göran Stenlund på 78-varvare
1976 En frifull jul med Kerstin Rundqvist, Jan Sparring, Lennart Jernestrand (Jernestrand)
1986 Halleluja, musik av Händel samt psalmer med musiklinjen vid Musikhögskolan i Piteå, Öjeby kyrka (Stig Sandlund)
1997 God jul – nya julsånger med Göran Stenlund, Jan Sparring och Svante Widén
2003 En liten stund med Jesus – sånger av Lina Sandell
2003 I min mästares hand – inspelningar 1946–1952
2005 Härlighetens morgon -  CD skilda inspelningar i urval av Lennart Jernestrand


== Psalmer ==
Stenlund satt med som ledamot för Segertonerkommittén 1988. Han finns även representerad med tre psalmer i psalmboken.
Guds löften står fasta när nöd kommer på, text och musik skriven 1956.
Det finns ett härligt namn, musiken är skriven 1967.
Min herde är Herren, min tillflykt, översatte psalmen 1978.


== Utmärkelser ==
1981 H.M. Konungens medalj
1978 Devertska kulturstiftelsens stipendium
1978 Västerbottens landstings kulturpris


== Vidare läsning ==
Martinsson, Erik (1968). Alla dessa sångare: en bok om svenska kyrkosångare. Jönköping: Hall. Libris 2047662 
Thureson, Birger (1984). Göran Stenlund: sångaren och människan. Stockholm: Kristna bokringen. Libris 7415183. ISBN 91-536-5074-3 (inb.) 
Sparring, Jan (1989). Genom tårar av smärta och glädje. Stockholm: Sellin & Blomquist. Libris 7596659. ISBN 91-7055-009-3 (inb.) 


== Fotnoter ==


== Externa länkar ==
Göran Stenlund på 78-varvare