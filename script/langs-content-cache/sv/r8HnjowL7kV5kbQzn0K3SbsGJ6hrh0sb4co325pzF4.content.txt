revision: 52025487
title: "Hans Hedberg (skulpt\xF6r)"
url: https://sv.wikipedia.org/wiki/Hans_Hedberg_(skulpt%C3%B6r)


---

Hans Hedberg, född 25 maj 1917 i Köpmanholmen i Nätra församling i Västernorrlands län, död 27 mars 2007 i Biot i Alpes-Maritimes i Frankrike, var en internationellt verksam keramiker och skulptör. Han var framför allt känd för sina gigantiska frukter och ägg i keramik. 


== Biografi ==
Hans Hedberg utbildade sig först som målare vid Otte Skölds målarskola 1939–1944 och Grünewalds målarskola 1944–1945 i Stockholm samt för Kræsten Iversen vid Det Kongelige Danske Kunstakademi i Köpenhamn 1945–1946 och vid Académie Colarossi i Paris 1946. Under första hälften av 1940-talet var han verksam som målare och utförde stilleben, landskapsskildringar och figurstudier. Efter en konstnärlig kris på Capri år 1946 kom han i kontakt med keramiken och övergick helt till keramisk  verksamhet. Han studerade 1947–1948 vid det ansedda Instituto d’Arte Della Ceramica i Faenza, Italien, där han fick en gedigen keramisk utbildning. 
Kort därpå fick han anställning hos Fabricca Mazotti i Albisola, där han kom i kontakt med Marino Marini och Lucio Fontana. Han bosatte sig 1949 i Biot på Franska Rivieran där han startade sin keramiska ateljé. Sin första separatutställning hade Hedberg på Galerie Blanche i Stockholm 1953, där han lovordades för sin keramik av flera av de tyngsta konstkritikerna.
Kort därpå fick han anställning hos Fabricca Mazotti i Albisola, där han kom i kontakt med Marino Marini och Lucio Fontana. År 1949 bosatte han sig i Biot på Franska Rivieran där han startade sin keramiska ateljé. Sin första separatutställning hade Hedberg på Galerie Blanche i Stockholm år 1953, där han lovordades för sin keramik av flera av de tyngsta konstkritikerna. År 1958 lanserade han sina första fågelägg på en samlingsutställning på Röhsska museet och kom senare att utveckla fågeläggen i en mängd glasyrer och storlekar. Det var framförallt glasyrerna som utmärkte Hedbergs keramiska konst och han vann senare världsrykte som keramisk konstnär och tilldelades bland annat Grand Prix i den första internationella keramiska biennalen i Vallauris, Frankrike, år 1968. Han slog igenom i Paris 1974 där de stora konstkritikerna var positivt imponerade av de naturtrogna äggen som hade en glasyr man ej tidigare hade sett. Marc Chagall och Hans Hedberg samarbetade under en period med keramiska föremål i Biot åren 1952 och 1953, enligt Per Grimells biografi från 2017. Hedberg umgicks också  med flera kända konstnärer som Picasso, Léger och Matisse. Han utförde även en mängd konstnärliga utsmyckningar för den franska staten under 1960- och 1970-talen, bland annat vid Faculté des Sciences i Marseille och Nice. I mitten av 1970-talet fann Hedberg en glasyr som liknade ett äpples yta och det blev nyckeln till en omfattande fruktskulpturserie som skulle kröna hans internationella karriär som keramisk konstnär. Hans Hedberg har även utfört två keramiska altarfonder i sin hembygd, dels i Löftets kapell, nära Nätra kyrka i Bjästa (1958), dels i Köpmanholmens brukskyrka (1959). År 1998 bildades Hans Hedberg Museum i Örnsköldsvik. Museet drivs ideellt av vänföreningen Hans Hedbergs Vänner och har en omfattande samling konstverk i en av Arkens ljusgårdar.
Hans Hedberg var bosatt i södra Frankrike sedan år 1949 men återkom ofta till sin hembygd. Han var son till direktör Theodor Hedberg, innehavare av Forss AB, och Ingeborg Belfrage samt sonson till industrimannen Gustaf Hedberg.
Fyra monografier har givits ut om Hans Hedberg, nämligen Hans Hedberg av Lars Åkerlund (1975), Min vän Hans Hedberg av Lennart Bernadotte (1991), Hans Hedberg – Elden, Hjärtat, Leran av Daniel Minassian (1999) och Hans Hedberg av Per Grimell (2017).


== Representation ==
Hans Hedberg verk finns i flera stora privata samlingar som Hans Majestät Konungens samlingar, Sverige, Hans Majestät Konungens samlingar, Marocko, Hans Majestät Konungens samlingar, Spanien.
Hedbergs verk finns också på flera museer: Museo Internazionale della Ceramica, Faenza, Italien, Nationalmuseum, Stockholm, Sverige, Kunstmuseum, München, Tyskland, Museo Nacionale de Chile, Santiago, Chile, Musee d'Art, Valencia, Spanien, Musée Cantini, Marseille, Frankrike, Kunstmuseet, Köpenhamn, Danmark, Musée Municipal de Saint Paul de Vence, Frankrike, Château Musée, Cagnes-sur-Mer, Frankrike, Musée de la Céramique d'Art, Vallauris, Frankrike, Ministère de la Culture, Paris, Frankrike, Museo dell'Olivo, Imperia, Italien, Musèe National de Ceramique, Sèvres, Frankrike, Helsingborgs museum, Hans Hedberg museum


== Utställningar ==


=== Samlingsutställningar ===


== Bibliografi ==


=== Om Hedberg ===
Åkerlund, Lars (1975). Hans Hedberg. Örnsköldsvik: Rapsodi-förlaget. Libris 825294 
Bernadotte, Lennart; Hedberg Hans, Lagercrantz Bo, Wheeler Walstan (1992). Min vän Hans Hedberg = My friend Hans Hedberg. Höganäs: Wiken. Libris 7591912. ISBN 9170246963 
Minassian, Daniel; Wikström Lena, Hedberg Hans (1999). Hans Hedberg: b the fire, the heart, the clay : le coeur et la terre: elden, hjärtat och leran. Örnsköldsvik: Ölund,c cop. 1999 ;e (Örnsköldsvik :f Ölund. Libris 7778993. ISBN 9189307003 
Grimell, Per (2017). Hans Hedberg. [Bjästa]: [Ågrenshuset förlag AB] i samarbete med Örnsköldsviks museum & konsthall. Libris 20849963. ISBN 9789175423029 


== Referenser ==


== Externa länkar ==
Föreningen Hans Hedbergs vänner