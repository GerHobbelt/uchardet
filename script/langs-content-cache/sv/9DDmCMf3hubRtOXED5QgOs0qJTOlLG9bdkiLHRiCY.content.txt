revision: 52280579
title: Polarpriset
url: https://sv.wikipedia.org/wiki/Polarpriset


---

Ej att förväxla med Polaris Music Prize.Polar Music Prize (Polarpriset) är ett svenskt internationellt inriktat musikpris, instiftat av Stikkan Anderson 1989. Namnet är hämtat från Andersons skivbolag, Polar Music. Priset delas sedan 1992 årligen ut till enskilda personer, grupper eller institutioner, oftast till två mottagare per år.


== Beskrivning ==
En oberoende prisnämnd med 12 ledamöter bestående av bland andra representanter från Sveriges kompositörer och textförfattare (SKAP), Föreningen svenska tonsättare (FST) och Musikförläggarna utser pristagarna. Nomineringar till Polar Music Prize kommer från bland annat Confédération Internationale des Sociétés d'Auteurs et Compositeurs (CISAC), International Federation of the Phonographic Industry (IFPI) och The European Composer and Songwriter Alliance (ECSA).
Priset ges "för betydande insatser inom musiken och/eller musiklivet, eller för insatser som bedöms kunna bli av stor betydelse för musiken eller musiklivet, och skall kunna avse alla områden inom eller med nära anknytning till musiken".
I allmänhet utses en pristagare inom populärmusik och en inom klassisk musik. Prissumman är 1 miljon svenska kronor per pristagare och delas i regel ut av Sveriges konung Carl XVI Gustaf, ofta men långtifrån alltid i juni månad och i Stockholms konserthus. Även Berwaldhallen och Grand Hotell har varit värd för prisutdelningen som årligen direktsänds i TV4.Styrelsen för Polar Music Prize består av representanter från familjen Anderson, SKAP och Svenska Tonsättares Internationella Musikbyrå (STIM). Prissummorna bekostas med avkastningen från Stikkan Anderssons donation, medan kostnader för galor och prisutdelningar bekostas med sponsormedel. I juni 2018 visade Sveriges Radio att stiftelsen flera år gått med stor ekonomisk förlust.Paul McCartney var den förste pristagaren och den ende tillsammans med Dietrich Fischer-Dieskau och Chuck Berry som inte tagit emot priset personligen. 1993 mottog Dizzy Gillespie priset postumt sedan han avlidit efter att han utsetts som pristagare.


== Pristagare ==

Vinnare av priset inom populärmusik anges först, därefter vinnare i klassisk musik.
1992 – Paul McCartney och de baltiska staterna (Estland, Lettland och Litauen)
1993 – Dizzy Gillespie (postumt) och Witold Lutosławski
1994 – Quincy Jones och Nikolaus Harnoncourt
1995 – Elton John och Mstislav Rostropovitj
1996 – Joni Mitchell och Pierre Boulez
1997 – Bruce Springsteen och Eric Ericson
1998 – Ray Charles och Ravi Shankar
1999 – Stevie Wonder och Iannis Xenakis
2000 – Bob Dylan och Isaac Stern
2001 – Burt Bacharach, Robert Moog och Karlheinz Stockhausen
2002 – Miriam Makeba och Sofija Gubajdulina
2003 – Keith Jarrett
2004 – B.B. King och György Ligeti
2005 – Gilberto Gil och Dietrich Fischer-Dieskau
2006 – Led Zeppelin och Valerij Gergijev
2007 – Sonny Rollins och Steve Reich
2008 – Pink Floyd och Renée Fleming
2009 – Peter Gabriel och José Antonio Abreu
2010 – Björk och Ennio Morricone
2011 – Patti Smith och Kronos Quartet
2012 – Paul Simon och Yo-Yo Ma
2013 – Youssou N'Dour och Kaija Saariaho
2014 – Chuck Berry och Peter Sellars
2015 – Emmylou Harris och Evelyn Glennie 
2016 – Max Martin och Cecilia Bartoli
2017 – Sting och Wayne Shorter
2018 – Metallica och Afghanistan National Institute of Music
2019 – Grandmaster Flash och Anne-Sophie Mutter samt stiftelsen Playing for change 
2020 – Diane Warren och Anna Netrebko
2021 – På grund av coronapandemin utsågs inga pristagare 2021
2022 – Iggy Pop och Ensemble intercontemporain
2023 – Chris Blackwell, Angélique Kidjo och Arvo Pärt


== Källhänvisningar ==


== Externa länkar ==
 Wikimedia Commons har media som rör Polarpriset.
Polarprisets webbplats