revision: 35860255
title: "\u05D0\u05D9\u05E7\u05E8\u05D9\u05E1"
url: https://he.wikipedia.org/wiki/%D7%90%D7%99%D7%A7%D7%A8%D7%99%D7%A1


---

איקריס (באנגלית: Ikaris) הוא דמות בדיונית של גיבור-על חייזרי המופיעה בחוברות הקומיקס הנצחיים ביקום מארוול קומיקס. הדמות הופיעה לראשונה בחוברת Eternals #1 מיולי 1976 ונוצרה על ידי הכותב והמאייר ג'ק קירבי.
איקריס הוא חבר בגזע הנצחיים העתיק, בנו של מנהיג הנצחיים העתיק ויראקו ואשתו טוליין, שנולד לפני כ-20,000 במושבת הנצחיים בפולריה, אזור סיביר כיום. כבעל כוחות-על עוצמתיים מונה איקריס לשמש כמגן פירמידת הרוחות, שנבנתה בידי דודו ולקין והנצחי פסטוס במטרה לאחסן כלי נשק מסוכנים שנבנו בידי השמימיים. סמל הפירמידה הוטבע על גבתו, ותבנית מסוימת המשמשת כמפתח לפירמידה קובעה על תלבושתו, כך שהיא תוכל להתריע במקרה של פלישה לפירמידה. יחד עם אחיו הנצחיים שימש איקריס כמגן האנושות, וכאשר בואם השני של השמימיים פסק על חורבן יושבי כדור הארץ באמצעות מבול, היו אלו איקריס ואותנפישתים שבנו תיבה גדולה כדי להגן על בני האדם, הנצחיים והחיות.שם לידתו של איקריס אינו ידוע. כחלק מקרבותיו כנגד מאמצי גזע הסטיות לכלות את האנושות, מצא עצמו איקריס בתקופת המיתולוגיה היוונית, ולחם בסטייה בתוך מבוך שחפרו תחת הים האגאי. הוא השתקע לזמן מה בכרתים, התחתן עם בת אדם וגידל את בנו איקרוס מחוסר הכוחות. כדי שיוכל להצטרף אליו בתעופה, בנה איקריס בסיועם של פסטוס ומאקארי מכשיר תעופה מלאכותי לבנו, אך בטרם לימד אותו להשתמש בה, נאלץ לצאת למשימה ארוכה נגד הסטיות באזורים מרוחקים בכדור הארץ. הוא נעדר במשך שנים, שהובילו את בנו לרתום את המכשיר ולצאת לחפש אותו - אך הוא עף גבוה מידי, התעלף ממחסור בחמצן וריחף בשכבת האטמוספירה העליונה עד להמסת כנפי המכשיר בידי קרני העל-סגול של השמש. איקרוס נפל ומת בים האגאי, שם נמצא בידי אביו, שאימץ את השם איקריס לזכרו. לאחר מותו של ויראקו בקרב נגד הסטיות בדרום אמריקה, אומץ איקריס בידי ולקין.במאות השנים לאחר מכן עסק איקריס בעיקר בחידוד חושיו כהכנה לבואם הרביעי של השמימיים. ובבואם בשנות ה-70 של המאה ה-20 נשלח למקדש אלי החלל בפרו על מנת להעיר את איש הקשר בין הנצחיים לשמימיים, אייג'ק. הוא השתתף בקרב נגד הסטיות בניו יורק, הובס ונכלא בקרקעית האוקיינוס, ושוחרר כאשר תנה ומנהיג הסטיות קרו הגיעו להפסקת אש. הוא היה נוכח כאשר הנצחיים חשפו את קיומם לבני האדם. תקופה זו הביאה למפגש ומערכת יחסים בין איקריס לבין מרגו דמיאן, בתו של ארכאולוג שנפגשה עם איקריס במשימתו בפרו. איקריס ניסה לשלב בין מחויבותיו כנצחי לבין זהות סודית כמתאבק/צלם בן האנוש אייק "אייסברג" האריס, אך תקופה זו נקטעה כאשר הסטיות ביצעו במרגו ניסויים במטרה לפגוע באיקריס והביאו למותה. אחרי מותו של זוראס ומינויה של תנה למנהיגת הנצחיים, מערכת היחסים העוינת בין השניים הביאה לעימות, בו ניצח איקריס ונעשה באופן רשמי למנהיג הנצחיים, הנצחי העליון.איקריס כיהן כנצחי העליון במשך תקופה ארוכה, עד שעיוות המציאות בידי הנצחי ספרייט מחק את כוחותיהם וזכרונותיהם של הנצחיים והטמעתם בחברה האנושית. איקריס התמים נלכד ונהרג בידי הסטיות, אך התעורר בעיר הנצחית אולימפיה באדמת אנטארקטיקה, שם שוחזרו זיכרונותיו וכוחותיו. יחד עם תנה ומאקארי פעל איקריס למציאת הנצחיים בקרב כדור הארץ, ושחזור זהותם הקודמת. הימצאותם של שמימיים נרצחים רבים על פני כדור הארץ הביא את הנצחיים לגילוי אודות מהות קיומם - הם נוצרו בידי השמימיים כדי לתרבת את בני האדם, על מנת שהם יוכלו לשמש כנשק נגד גזע "העדר" המרושע. גילוי זה הביא את הנצחיים לטירוף, למלחמה פנימית ולהתאבדות המונית שהובילו למותם של נצחיים רבים, בהם איקריס. לפני מותו נמצא איקריס בידי איירון מן ודוקטור סטריינג', הסביר להם את ההתרחשות והעביר לאיירון מן את היכולת לזמן את היוני-מיינד, דמות קוסמית המורכבת מהתאחדות הנצחיים לגוף אחד. איקריס וחבריו הוקמו לתחייה הודות לטבעם הנצחי.את דמותו של איקריס בסרט הלייב אקשן "נצחיים" מגלם השחקן ריצ'רד מאדן.


== קישורים חיצוניים ==
דף הדמות באתר הרשמי של מארוול קומיקס
דף הדמות בפרויקט פאנדום של מארוול קומיקס


== הערות שוליים ==