revision: 35859941
title: '"Journey"'
url: https://he.wikipedia.org/wiki/%D7%92%27%D7%99%D7%99%D7%9F_%D7%A4%D7%95%D7%A1%D7%98%D7%A8


---

ג'יין פוסטר (באנגלית: Jane Foster) היא דמות בדיונית של גיבורת-על המופיעה בחוברת הקומיקס תור ביקום מארוול קומיקס. הדמות הופיעה לראשונה בחוברת Journey into Mystery #84 מספטמבר 1962, ונוצרה על ידי הכותב סטן לי והמאייר ג'ק קירבי.
ג'יין פוסטר היא רופאה במקצועה, שהחלה את קריירת הרפואה שלה בעבודה לצד דוקטור דונלד בלייק, האלטר אגו האנושי של האל האסגארדי תור. היא הייתה שותפה להרפתקאותיו השונות של תור, והותקפה בכמה הזדמנויות על ידי אויביו, ביניהם נבלי-העל לוקי ומיסטר הייד. השניים פיתחו זה כלפי זו רגשות, אך אודין עמד בדרכם ומנע מזוגיות זו להתממש. לאחר כמה שנות אזרחות "פשוטות", ג'יין חלתה בסרטן סופני. לאחר שתור הפך ללא ראוי לנשיאת המיולניר (בעקבות אירועי "החטא הקדמון"), היא הניפה את הפטיש והפכה לתור החדשה למשך זמן מה. לאחר מלחמת הממלכות, היא נטלה את זהותה של ולקיריה.
את דמותה של ג'יין פוסטר בסרטי היקום הקולנועי של מארוול "תור", "תור: העולם האפל" ו"תור: אהבה ורעם" מגלמת השחקנית נטלי פורטמן.


== ביוגרפיה בדיונית ==


=== שותפה בהרפתקאותיו של תור ===
ג'יין פוסטר נולדה כבת יחידה לזוג הורים ממעמד הביניים. אימה נפטרה ממחלת הסרטן כשהיא הייתה בת תשע, והיא נותרה לגדול לבד עם אביה. הוא עבד בשתי עבודות על מנת לממן את לימודי הרפואה של ג'יין, והעניק לה ילדות טובה על אף הקשיים הרבים שנעמדו בפניו. עם זאת, גופו הותש והוא נפטר מהתקף לב. ג'יין סיימה בסופו של דבר לימודי סיעוד בהצטיינות, והיא נשכרה על ידי דוקטור דונלד בלייק כאחות. בלייק, רופא נכה, היה למעשה האלטר אגו האנושי של האל ונסיך אסגארד תור, אך זהות זו נשמרה בסתר.הרפתקתם הראשונה של ג'יין ובלייק יחד הייתה במשלחת סיוע הומניטרי שנשלחה למדינת סן דיאבלו שבדרום אמריקה, שם סיעות קומוניסטיות ודמוקרטיות נלחמו זו בזו. המצביא הדיקטטור סנטיאגו ריברה שלח מטוסי קרב להפציץ את הספינה שהובילה את המשלחת, אך בלייק הפך לתור והשמיד אותם. בשדה הקרב, חיילים קומוניסטים תקפו את הצוות הרפואי וחטפו את ג'יין. תור הציל אותה והביס את התוקפים, ואף הצליח להכריע את הקרב ולהשיג שלום במדינה. ג'יין נמשכה לתור והתאהבה בו (מבלי לדעת את זהותו), בעוד בלייק התאהב בג'יין בצורתו האנושית. תור, שניסה לפתח חיים אנושיים ולהתנתק מפעולותיו כגיבור-על, תהה אם ג'יין תאהב אי פעם אדם "רגיל" כמוהו, היות שהיא הביעה עניין הולך וגובר בתור שהציל אותה מנבלי-על שונים בעוד כמה הזדמנויות."צירוף המקרים" שבהופעת תור בסמוך לנוכחתו של בלייק העלתה את חשדם של כמה אויבים, וזה הוביל להיתקלויות נוספות של ג'יין בהרפתקאות שכאלו. בין היתר, עם אחיו המאומץ של תור לוקי, ראשי פשע מאורגן וגם כמה פושעים זניחים. הרפתקאות אלו רק העמיקו את אהבתו של תור אל ג'יין, והוא תכנן לחשוף בפניה את זהותו על מנת לזכות בליבה. עם זאת, אביו המלך אודין מנע ממנו לעשות כן. בשלב מסוים, ג'יין החלה לפתח רגשות גם אל בלייק, ונוצר מעין משולש אהבה בינה לבין תור ובלייק.לאחר ניסיונות שכנוע חוזרים ונשנים, אודין הסכים לתור לכך שתור יחשוף את זהותו בפני ג'יין ויתוודה על אהבתו אליה בתנאי שהיא תוכיח אומץ. אז, הוא יתיר לשניים לנהל זוגיות ואף להינשא וכן יעניק לה חיי נצח. עם זאת, בדיוק לאחר מכן ג'יין נאלצה לשתף פעולה עם נבל-העל מיסטר הייד על מנת להציל את בלייק שנחטף ונקשר לפצצה. על אף שהיא עשתה זאת בתמימות מוחלטת מבלי לדעת על יכולותיו העל-אנושיות של אהובה, אודין ראה בכך בגידה בבנו. הוא הגיע לכדור הארץ, ובזעם הוא הודיע לתור כי הוא חוזר בו מהצעתו. עם זאת, אודין לא התכחש לרגשותיו של בנו והוא הציל את חייה של ג'יין לאחר שהיא נפצעה באורח אנוש כתוצאה מקרב של תור עם מיסטר הייד וקוברה.אחרי הרפתקאות נוספות עם ג'יין, שהעמיקו את אהבתה אל בלייק ואל תור בו זמנית, תור החליט להמרות את פיו של אביו וחשף בפניה את זהותו. השניים התוודו על אהבתם זה אל זו, ותור לקח אותה אל אסגארד. בלית ברירה, אודין הסכים לנישואי השניים - אם כי אך ורק בתנאי שג'יין תוכיח את יכולתה לתפקד כאלה אסגארדית. הוענקו לה באופן זמני כוחות על-אנושיים, אך בלבולה ומבוכתה הכשילו אותה ב"מבחן" זה. אודין אסר על תור לפגוש בג'יין, והיא נשלחה בחזרה לכדור הארץ ללא כל זיכרונותיה המשותפים עם תור ובלייק. בעוד תור חידש את קשרו הרומנטי מן העבר עם הלוחמת סיף, ג'יין החלה לנהל מערכת יחסים עם רופא בשם קית' קינקייד.


=== התמזגות עם סיף, חיים אזרחיים ===
לאחר כמה שנים של נתק, פוסטר קראה בהזייתה לתור כשחלתה והייתה על סף מוות. סיף, שהבחינה כי לתור עדיין יש רגשות כלפי ג'יין, גנבה את מטה הרונות הקסום של זקן היקום קאמו ת'ארן, והיא השתמשה בו כדי להחדיר בג'יין את כוח החיים שלה ובכך להציל אותה. בעוד ג'יין התאוששה, סיף נעלמה מבלי להשאיר עקבות. זיכרונותיה של ג'יין התעוררו במוחה, והקשר בינה לבין תור התחדש. היא גילתה כי גופה ניחן ביכולות על-אנושיות, והיא אף הצליחה להביס לבדה את מלך הטרולים גיירודור. עם כוחותיה, ג'יין החלה להתלוות אל תור במסעותיו השונים. את רוח הלחימה של ג'יין וחיבתה החדשה להרפתקאות, תור ייחס לכוח החיים של סיף שנספג בגופה.
לאחר שנסעו יחד אל מימד אלי מצרים העתיקה, לכדור הארץ בעתיד אפשרי שנשלט בידי זארקו איש המחר ולאומת קוסטה ורדה, תור לקח את ג'יין אל אסגארד. שם, הוזיר הגדול נתן לה את חרבה של סיף, וכאשר ג'יין הניפה אותה - היא הפכה לכאורה לסיף. הוזיר הגדול העריך כי השתיים התמזגו והפכו לישות אחת כאשר סיף הצילה את חייה, ולכן סיף תהיה דומיננטית באסגארד בעוד ג'יין תהיה על כדור הארץ. עם זאת, כאשר הם שבו לכדור הארץ סיף אינה הפכה בחזרה לג'יין. כעבור כמה חודשים, בן זוגה של ג'יין, קית', פתח בחקירה אחר מקום הימצאה לאחר שהוא לא ראה אותה מאז אשפוזה. תור חשף את זהותו בפני קית' והסביר לו את השתלשלות האירועים, ולקח אותו לעולמו של קאמו ת'ארן. שם, התברר כי כאשר סיף העניקה לפוסטר את כוח החיים שלה, היא הועברה למעשה דרך מטה הרונות למימד אחר. אלא שלאחר שג'יין הניפה את חרבה באסגארד, השתיים התחלפו. תור חילץ את ג'יין ממימד זה והפריד בינה לבין סיף, והיא הוחזרה לכדור הארץ. מיד לאחר מכן, היא וקית' נישאו.ג'יין פצחה בחיים אזרחיים יחד עם קית', והיא התרחקה מפעילויות על-אנושיות בכלל ומתור בפרט. לשניים נולד בן משותף, ג'ימי. ג'יין הוסמכה כדוקטור לרפואה, והיא נעשתה לאחראית על מספר פרמדיקים בבית חולים בניו יורק. כמו כן, היא נשכרה לשמש כרופאה האישית של טוני סטארק וטיפלה באופן אישי בג'ק מונרו לפני מותו. במהלך המלחמה בין גיבורי-העל השונים בעקבות חוק הרישום, ג'יין התייצבה לצידו של קפטן אמריקה וטיפלה בפצועי מחנה המתנגדים לחוק.לאחר שתור הקריב את חייו בקרב נגד הנחש, הלוחמים שלושה עדכנו את ג'יין על כך באופן אישי והיא שרתה בדיכאון. כאשר היא שמעה על חזרתו של דונלד בלייק/תור, ג'יין התגרשה מקית' ואף איבדה את המשמורת על בנה. בלייק ביקר את ג'יין בעבודתה בחיפוש אחר סיף, במחשבה כי השתיים התמזגו פעם נוספת. לאחר מפגש סוער בין השניים, שלא התראו כמה שנים, הם יצאו לדייט. לאחר מכן, ג'יין גילתה כי סיף נולדה מחדש בגופה של חולת סרטן סופני בטיפולה, והיא ובלייק חילצו את סיף מגוף זה בטרם החולה מתה. ג'יין עברה לגור אחר כך באסגארד החדשה באוקלהומה, שם היא פתחה מרפאה יחד עם בלייק לרווחת התושבים.


=== תור ===
זמן לא רב לאחר שבעלה לשעבר קית' ובנם המשותף ג'ימי נהרגו בתאונת דרכים, ג'יין אובחנה כחולה בסרטן שד סופני. היא נעתרה לבקשתו של תור לייצג את כדור הארץ בקונגרס העולמות במקביל לטיפוליה הכימותרפיים, אך סירבה לקבל טיפולים קסומים על אף הצעותיו החוזרות של תור לכך.במהלך קרב נגד ניק פיורי, תור הופך ללא ראוי ואיבד את היכולת לנשוא את פטיש הקרב מיולניר. הפטיש נשאר ללא השגחה על הירח, ומשם הוא חיפש אחר ג'יין בטלפתיה. היא נכנעה לקריאתו, והיימדל שיגר אותה אליו באמצעות הביפרוסט. ג'יין הצליחה להניף את מיולניר והתגלתה כראויה, והיא זכתה בכוחות אותם הוא מקנה לבעליו. מכיוון שהיא צפתה בתור משתמש בפטיש במשך שנים, ג'יין הצליחה להסתגל לשימוש בו במהרה. היא מצאה עצמה נלחמת במלקית' הארור וענקי הכפור, ותור יצא להתעמת בדבר הבעלות על מיולניר עם האישה הבלתי מזוהה שאוחזת בו, מבלי לדעת כי מדובר בג'יין. לאחר עימות קצר, הוא קיבל את העובדה שהפטיש בחר במישהו אחר והעניק לה באופן רשמי את התואר "תור" כשהוא נשאר לשאת בשמו הפשוט בן אודין.היא יצאה להילחם במלקית' הארור וענקי הכפור בתאגיד רוקסון, ובצורתה הרגילה זכתה לביקור מתור. מאוחר יותר, אודין שלח את אחיו - קול בן בור, "הנחש" - להרוג את פוסטר כתור, ולשם כך הוא לבש את שריון "המשמיד". היא נלחמה נגדו וזכתה לסיוען של מכשפת השני, ולקיריה ורבות אחרות, כשבסוף הקרב התגלתה זהותה.


== קישורים חיצוניים ==
דף הדמות באתר הרשמי של מארוול קומיקס
דף הדמות בפרויקט פאנדום של מארוול קומיקס


== הערות שוליים ==