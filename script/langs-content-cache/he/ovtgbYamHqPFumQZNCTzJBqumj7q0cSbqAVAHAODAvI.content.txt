revision: 35660464
title: "\u05D1\u05D5\u05E7\u05D5\u05D1\u05E1\u05E7\u05D5"
url: https://he.wikipedia.org/wiki/%D7%91%D7%95%D7%A7%D7%95%D7%91%D7%A1%D7%A7%D7%95


---

בוקובסקו (בפולנית: Bukowsko; ביידיש: בוקאווסק) הוא כפר במחוז סאנוק שבפרובינציית פּוֹדְקַרְפָּאטִי בפולין, בו התקיימה עד השואה קהילה יהודית.
התיעוד הראשון ליישוב הוא משנת 1361. בשנת 1768 הוענקו ליישוב זכויות עיר, אשר נלקחו ממנו בשנת 1946. בין השנים 1772 ו-1918 היה היישוב בשליטת אוסטרו-הונגריה.


== יהודי בוקובסקו ==
יהודים התיישבו בבוקובסקו עם מתן זכויות עיר ליישוב, ועד ראשית המאה ה-19 היו כפופים לקהילת סאנוק. ביישוב פעלו חסידויות שונות, ומשנת 1873 ישב במקום האדמו"ר מאיר יהודה שפירא. כמו כן כיהן בעיר כרב ואדמו"ר רבי אלעזר ויסבלום.
בעת מלחמת העולם הראשונה נפגעה כלכלת יהודי היישוב, ורבים מבתיהם נשרפו, ובנובמבר 1918 נערכו ביהודי היישוב פרעות מצד איכרי הסביבה. בעקבות מאורעות אלו, עזבו את היישוב רבים מתושביו היהודים.
בין מלחמות העולם פעלו ביישוב ארגונים ציוניים, וכן תנועת הנוער עקיבא והנוער הציוני. בשנת 1932 נמנו ביישוב כ-650 יהודים וכ-2,300 פולנים.


=== בשואה ===
עם פרוץ מלחמת העולם השנייה החלו להימלט יהודים מבוקובסקו ומהיישובים הסמוכים אליו מזרחה. עם כיבוש היישוב בידי הגרמנים, הוטלו על יהודיו הגבלות תנועה, והם גויסו לעבודות כפייה. בד בבד, הוטלו על יהודי היישוב תשלומי כופר, ורכושם נבזז. בחורף 1941-1940 נלקחו יהודים מהכפר למחנות עבודה.
באמצע שנת 1942 רוכזו כ-800 יהודי היישוב וכ-300 יהודים מכפרי הסביבה, וכ-100 מהם נורו בבית העלמין היהודי בכפר. יתר היהודים הועברו למחנה זאסלאב, וממנו שולחו למחנה ההשמדה בלז'ץ.
כ-60 יהודים שהושארו בכפר לשם עבודות כפייה הועברו למחנה זאסלאב באוקטובר 1942. בתי הכנסת ובית העלמין שביישוב נהרסו במהלך המלחמה.


== קישורים חיצוניים ==

 אתר האינטרנט הרשמי של בוקובסקו
בוקובסקו באתר מרכז מורשת יהדות פולין
"בוקובסקו", באתר השטעטל הווירטואלי
"בוקובסקו", באתר JewishGen (באנגלית)
 בוקובסק (פולין), דף שער בספרייה הלאומית