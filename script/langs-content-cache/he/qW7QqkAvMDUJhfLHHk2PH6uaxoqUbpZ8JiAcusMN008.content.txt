revision: 36492058
title: "\u05D0\u05E0\u05D9\u05D4 \u05D1\u05D5\u05E7\u05E9\u05D8\u05D9\u05D9\u05DF"
url: https://he.wikipedia.org/wiki/%D7%90%D7%A0%D7%99%D7%94_%D7%91%D7%95%D7%A7%D7%A9%D7%98%D7%99%D7%99%D7%9F


---

אניה בוקשטיין (ברוסית: Аня Букштейн; נולדה ב-7 ביוני 1982) היא שחקנית, זמרת ומדבבת ישראלית.


== ביוגרפיה ==
בוקשטיין נולדה במוסקבה שבברית המועצות (כיום ברוסיה) במשפחה יהודית כבת יחידה לאם קלינאית תקשורת ולאב נוירו-אונקולוג, ועלתה לישראל עם משפחתה בעת שהייתה בת שמונה, בשנת 1990.
בנעוריה למדה בבית הספר לאמנויות בתל אביב במגמת תיאטרון, שם זכתה לקבל תפקיד בסרט "ארץ חדשה" ב-1994. ולאחר מכן למדה בתיכון לאמנויות תלמה ילין שגבעתיים במגמת תיאטרון.
את שירותה בצה"ל עשתה בוקשטיין בלהקת חיל האוויר.


== קריירה ==


=== תיאטרון ===
ב-1998 שיחקה בתיאטרון בהצגת הילדים "צב צב המלך".
לאחר שירותה הצבאי, ב-2002, שיחקה בהצגה "בעלת הארמון" (על פי לאה גולדברג) בתיאטרון אנסמבל הרצליה.
בשנת 2004 החלה גם לשחק בהצגה הדרמטית "מלחמה" ב"תיאטרון הבימה". על משחקה ב"מלחמה" זכתה ב"פרס התיאטרון הישראלי", כשחקנית המבטיחה של השנה.
בחנוכה 2007 שיחקה במחזמר "נרניה" במשכן לאמנויות הבמה בתל אביב.
ב-2008 שיחקה במחזמר "אוליבר!" של תיאטרון בית ליסין.
ב-2010 גילמה את השחקנית והזמרת חיה בהצגה גטו בתיאטרון הקאמרי.
ב-2013 בהפקה של המחזמר "צלילי המוזיקה" שעלתה במשכן לאמנויות הבמה, היא שיחקה בתפקיד הראשי כמריה האומנת, לצד רוני דלומי, ענת עצמון ודינה דורון.
בחנוכה 2016 גילמה את בל במחזמר "היפה והחיה" לצד עוז זהבי במשכן לאמנויות הבמה.
בחנוכה 2017 גילמה את מריה במחזמר צלילי המוזיקה.
בשנת 2020 החלה לשחק במחזמר "לא רק בלונדינית" בתפקיד אל וודס.


=== קולנוע וטלוויזיה ===
ב-1994, כשהייתה בת 12 גילמה את אנה, הדמות הראשית בסרט הקולנוע "ארץ חדשה" של הבמאית אורנה בן דור, לצד שולי רנד ואתי אנקרי.
ב-2003 שיחקה בסרט הקולנוע של דובר קוסאשווילי "מתנה משמיים", והתארחה כזמרת ליווי בהופעותיו של תומר יוסף.
ב-2005 גילמה את אנה, התפקיד הראשי בסרטו של שמואל הספרי "שושלת שוורץ" לצד יהודה לוי ומרים זוהר. באותה שנה אף שיחקה בעונה הראשונה של סדרת הנוער "ראש גדול" בערוץ הילדים למנויי Yes בתפקיד "אנסטסיה".
ב-2006 הצטרפה לקאסט של העונה השלישית של סדרת הדרמה-יומית-מוזיקלית "השיר שלנו" ששודרה ב-yes, לצד רן דנקר, נינט טייב ואושרי כהן בתפקיד תמרה וייס, מתנחלת אשר מצטרפת ללהקה צבאית. באותה שנה שיחקה בסרטו של צחי גראד "תנועה מגונה" בתפקיד ארקדיה.
ב-2007 גילמה את נעמי הס, הדמות הראשית בסרטו של אבי נשר "הסודות" ועל תפקידה הייתה מועמדת בפעם השנייה לפרס אופיר באחת מקטגוריות המשחק, וכן בטקס "אנשי השנה" שנערך ב-6 בספטמבר 2007 זכתה בפרס "אשת השנה בקולנוע" על משחקה בסרט "הסודות". באותה שנה גילמה את שירי בסדרת הדרמה "מסכים" ששודרה ב-yes stars ישראלי, ושיחקה בסדרת המערכונים שביים רני סער, "כפיות" ושודרה בערוץ 2. בחודש מאי של אותה שנה החלה לגלם את אירנה קובלובה בסדרת הפשע "הבורר" שיצרו רשף לוי ושי כנות, ושודרה ב-HOT3, וכן, שבה לגלם את דמותה של תמרה וייס בעונה הרביעית של "השיר שלנו".
ב-2009 שבה לעונה השנייה של הסדרה "מסכים" ב-Yes Stars ישראלי.
ב-2010 גילמה את עדי הטניסאית בסרט האימה הראשון שהופק בישראל "כלבת" בבימוים של נבות פפושדו ואהרון קשלס, שם שיחקה לצד ליאור אשכנזי, רן דנקר, עפר שכטר ועוד.
ב-2011 שיחקה בתפקיד אורח את דמותה של סילבי כנאפו בעונה השלישית של הסדרה הקומית "החברים של נאור" שביים וכתב נאור ציון. מאוחר יותר באותו עשור חזרה בוקשטיין לשחק את סילבי, הפעם בסדרה "עממיות", שגם היא נכתבה ובוימה על ידי נאור ציון. באותה שנה שיחקה בסרט הקצר "על מרתה לעוף" בבימויה של מעיין ריף.
ב-2012 שיחקה בסרט הרוסי "המנצח" בבימויו של פבל לונגין, לצידה של לוסי דובינצ'יק.
באותה שנה שיחקה גם בסרט מסע באירופה.
ב-2013 שיחקה בסרט הקצר "במקום אחר" שביימה, כתבה והפיקה מיכל זילברמן. לצד אניה שיחקו בסרט גם מעיין בלום, יאנה גור, אלדד פריבס, עלי סלימאן ומולי שולמן. באוקטובר אותה שנה שבה לגלם את אירנה קובלובה בעונה הרביעית של "הבורר" ב-HOT3. בדצמבר של אותה שנה השתתפה בתפקיד ראשי בסדרת הילדים "עולם הבובות של גלי" ששודרה בחינוכית, לצד איתי שור ויובל סגל. בקולנוע, שיחקה בסרט הדרמה הצרפתי "חברים מצרפת" בכיכובה של הזמרת סוקו.
ב-2014 שיחקה בתפקיד רחלי לב ארי בסרט הסטודנטים "תובעת" שביימה שירי נבו פרידנטל.
החל מ-2015, משחקת בוקשטיין בסדרה המתח "כפולים" במסגרת שידורי קשת בערוץ 2 בה היא מגלמת את דמותה של אסיה ברנדיץ', גננת המואשמת במעורבות בפרשיית ריגול בינלאומית ובחטיפתו של שר הביטחון האיראני בעת ביקורו במוסקבה. באותה שנה שיחקה בתפקיד אורח של עצמה בסדרה הדרמה קומית "החדש של עומרי גורדון" בכיכובו של עידו רוזנבלום שגם יצר, כתב וביים, ושודרה בערוץ 2, קשת. באותה שנה שימשה כשופטת אורחת בתוכנית המציאות "X פקטור" בעונה השנייה לצידו של רמי פורטיס.
ב-2016 שיחקה בפרק אחד בעונה השישית של "משחקי הכס" ברשת HBO האמריקאית, בו היא גילמה את קינברה. באותה שנה, גילמה את נעמי שריד בסרטו של איתן ענר "לב שקט מאוד" לצד אורי גוטליב ועירית קפלן. על משחקה בסרט הייתה מועמדת בפעם השלישית לפרס אופיר לשחקנית הראשית הטובה ביותר.
ב-2017 שיחקה בפרק אחד בסדרה האמריקאית "גאון" של נשיונל ג'יאוגרפיק בו גילמה את מרגריטה קוננקובה, בכיכובו של ג'פרי ראש כאלברט איינשטיין.
באותה שנה שיחקה בסרט הקצר היה שווה כל שקל.
ב-2018 שיחקה בסרט הקומדיה הישראלי "המועדון לספרות יפה של הגברת ינקלובה".
ב-2019 השתתפה בסדרה "ביום שהאדמה רעדה" בערוץ 12.
שיחקה בהמדובב בתפקיד סופי כץ.
ב-2020 השתתפה בסדרה PPS של חברת yes הטלוויזיה בלוויין.
במרץ 2022 השתתפה בסדרה "דור אחד וחצי", העוסקת בעולים מברית המועצות בשנות ה-90 של המאה ה-20, בהפקת כאן 11.
בספטמבר 2022 שיחקה בתפקיד ראשי, של התובעת רעות, בסרט "כל מה שאני יכולה" בבימוי של שירי נבו פרידנטל.
בסוף דצמבר 2022 חזרה לשחק את סופי כץ בסדרה המדובב.


=== דיבוב ===
ב-1994 דיבבה את מארי בסרט "חתולים בצמרת" והייתה הקריינית והזמרת בסדרה מיפי (המבוססת על ספריו של דיק ברונה). ב-2002 דיבבה את ג'יין בסרט הקולנוע "פיטר פן 2: בחזרה לארץ לעולם לא". בשנים 2003–2006 דיבבה את קלובר בסדרה "טוטלי ספייס". ב-2003 דיבבה בסדרה המצוירת "הובוס - ספר הקסמים הגדול" ובסדרת הפעוטות "קובידוביות". ב-2005 דיבבה את סוזן פבנסי בסרט "סיפורי נרניה: האריה, המכשפה וארון הבגדים" וגם דיבבה את צ'ן בסרט לרדת מהפסים לצד השחקנים תום אבני, אריה צ'רנר ויורם יוספסברג. בשנים 2004–2006 שימשה כקולה העברי של דפני בלייק בזיכיון ״סקובי דו״. ב-2006 הייתה חלק מצוות השחקנים שדיבב את סרט האנימציה הקולנועי "ארתור והמינימונים", שם היא גילמה את תפקידה של סלניה (תפקיד שאותו עשתה במקור הזמרת מדונה). ב-2007 דיבבה את אוליביסי בסרט "פליקס 2: ארנב הצעצוע ומכונת הזמן".


=== מוזיקה ===
ב-2013 הוציאה בוקשטיין אלבום ראשון, שנשא את שמה, ובו שמונה שירים שכתבה והלחינה. את האלבום הפיק ג'וני גולדשטיין, שגם השתתף בהלחנת השיר "יום אחד" מתוכו. הסינגלים שבלטו מהאלבום הם "יום אחד", "אף אחד" ו"שבע דקות".
ביוני 2017 בשיתוף פעולה נוסף עם הדי ג'יי עופר ניסים הוציאה סינגל נוסף השם "ילד או גבר" אותו ביצעה לראשונה באירועי הגאווה חודשיים לפני כן וקטעים ממנו מופיעים בקליפ. באוגוסט 2017 שימשה זמרת החימום בהופעת להקת הצ'יינסמוקרס בלייב פארק ראשון לציון. בספטמבר הוציאה את אלבומה השני, "רוקדת".
ב-25 באוקטובר 2021 הוציאה יחד עם אקו ושירי מימון את השיר "בנות".
ב־13 בינואר 2022 הוציאה את השיר "עד שבא הבוקר" עם קליפ מיוחד שצולם בתאילנד על ידי בעלה, דותן ויינר.


== חיים אישיים ==
בספטמבר 2013 נישאה לדותן ויינר. באוגוסט 2018 נולדה בתם. היא מתגוררת בגבעתיים.
בין היתר אניה שותפה פעילה במאפית ברמן משנת 2019.


== דיסקוגרפיה ==


=== אלבומי אולפן ===
2013 : אניה בוקשטיין
2017:  רוקדת


== קישורים חיצוניים ==

 אניה בוקשטיין, ברשת החברתית פייסבוק
 אניה בוקשטיין, ברשת החברתית טוויטר
 אניה בוקשטיין, ברשת החברתית אינסטגרם
אניה בוקשטיין, במיזם "אישים" לתיעוד היצירה הישראלית
 אניה בוקשטיין, במסד הנתונים הקולנועיים IMDb (באנגלית)
אניה בוקשטיין, באתר "אידיבי", מאגר הידע העברי לקולנוע ישראלי ועולמי
אניה בוקשטיין, באתר ספר הקולנוע הישראלי
 אניה בוקשטיין, באתר AllMovie (באנגלית)
 אניה בוקשטיין, במסד הנתונים הקולנועיים KinoPoisk (ברוסית)
אניה בוקשטיין, באתר שירונט
 אניה בוקשטיין, באתר אייטונס  (באנגלית)
 אניה בוקשטיין, באתר ספוטיפיי
אניה בוקשטיין, באתר Tab4u
אניה בוקשטיין, באתר Genius
אניה בוקשטיין, באתר סטריאו ומונו
אניה בוקשטיין, דף שער בספרייה הלאומית
אניה בוקשטיין, בארכיון הבימה


==== ראיונות ====
לירון שמם, לדעת לשחרר, באתר ynet, 20 ביוני 2007
אבנר שביט‏, "משהו רע עובר על ישראל": ריאיון עם אניה בוקשטיין, באתר וואלה!‏, 29 בנובמבר 2010
איילת רוזן, ‏"לפני אודישן אני ישנה עם הטקסט מתחת לכרית", באתר ‏מאקו‏‏, ‏29 באוגוסט 2013‏
מאיה לוינטר, שרה על עצמה, באתר אפוק טיימס ישראל, 11 בספטמבר 2013
אורלי מירקין, רגע לפני עליית הסדרה "כפולים" מדברת השחקנית והזמרת על הילדות כעולה חדשה מרוסיה, על ההשפלה שחוותה ברבנות וגם נפגשת עם האקס הטלוויזיוני רן דנקר, באתר מאקו, 19 באוקטובר 2015
לירון זייד, ‏מ"משחקי הכס" ועד גלגלצ, באתר ‏מאקו‏‏, ‏15 באוקטובר 2016‏
אבנר שביט‏, לב סוער מאוד: ריאיון עם אניה בוקשטיין על "לב שקט מאוד", באתר וואלה!‏, 26 בינואר 2017
אינה טוקר, אניה בוקשטיין: "לעשות קולנוע זה יותר קשה מהיריון", באתר ynet, 6 ביוני 2018
יפעת מנהרדט, אניה בוקשטיין על הלידה יוצאת הדופן שעברה: 'הרגשתי כשפן ניסוי", באתר Xnet‏, 25 בנובמבר 2018
דליה בן ארי, אניה בוקשטיין: "לא מבינה למה הצערת פנים זה טאבו שמביך נשים", באתר את, 25 ביולי 2019
רותם ישראל ועומר ירדני, אניה בוקשטיין על התיאטרון, השירים שבדרך והאיחוד המפתיע עם רן דנקר, באתר רשת 13, 15 בדצמבר 2021
אניה בוקשטיין כותבת לאמא שלה וחוזרת לימים שבהם הייתה עולה חדשה ואבודה, באתר ynet, ‏18 באפריל 2022


== הערות שוליים ==