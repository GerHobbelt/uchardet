revision: 33663706
title: Grammar
url: https://he.wikipedia.org/wiki/%D7%A0%D7%9C%D7%99


---

קורנל היינס ג'וניור (באנגלית: Cornell Haynes, Jr; נולד ב-2 בנובמבר 1974) הידוע בשם הבמה שלו נלי פלסטר  (Nelly) הוא ראפר, זמר-יוצר, מפיק מוזיקלי, שחקן ויזם אמריקאי.


== ביוגרפיה ==


=== ילדותו וראשית הקריירה ===
קורנל היינס ג'וניור נולד באוסטין טקסס, שם שירת אביו בצבא, וכאשר היה בן 7 התגרשו הוריו. כשהיה נער עבר עם אמו לסנט לואיס שבמיזורי. עוד בהיותו בתיכון, בשנת 1993, הקים עם חבריו הרכב היפ הופ בשם סנט לונטיקס שנהנה מפופולריות מקומית.
בשנת 1999 הוצע לנלי חוזה הקלטות בחברת יוניברסל רקורדס השייכת ליוניברסל מיוזיק גרופ, נלי חתם ופתח בקריירת סולו, אך המשיך לפעול בסנט לונטיקס.


=== Country Grammar ===
נלי החל לעבוד על אלבום הבכורה שלו, "Country Grammar", בסוף שנת 1999, והאלבום יצא ב-27 ביוני 2000. האלבום הצליח והגיע למקום הראשון במצעד האלבומים של הבילבורד - בילבורד 200. בסך הכל נמכר האלבום בארצות הברית בלמעלה מתשעה מיליון עותקים (פלטינה 9×).
מתוך האלבום יצאו ארבעה סינגלים כשהמצליח מביניהם "(Hot Shit) ‏Country Grammar", הגיע למקום השביעי במצעד הבילבורד הוט 100 ולמקום הראשון במצעד שירי הראפ של הבילבורד.
לאחר הצלחת אלבום הבכורה של נלי הוציאו גם חברי סנט לונטיקס את אלבום הבכורה של ההרכב: "Free City". האלבום הגיע למקום השלישי במצעד הבילבורד 200.
סינגל נוסף "#1" השתתף בסרט יום אימונים מסוכן שיצא בשנת 2001.


=== Nellyville ===
האלבום הבא אותו הוציא נלי היה "Nellyville". האלבום יצא ב-25 ביוני 2002, וכבר בשבוע הראשון ליציאתו הגיע למקום הראשון במצעד הבילבורד 200. "Nellyville" נמכר בלמעלה משישה מיליון עותקים בארצות הברית (פלטינה 6×), ובלמעלה מ-400,000 עותקים בקנדה (פלטינה 4×).
מתוך האלבום יצאו שישה סינגלים, השני מתוכם "Hot in Herre" הצליח ברחבי העולם והגיע למקום הראשון במצעד הבילבורד הוט 100. הסינגל השלישי מהאלבום, "Dilemma", אשר משתתפת בו גם הזמרת קלי רולנד, הצליח אף יותר מקודמו והגיע למקום הראשון במצעדי פזמונים בארצות הברית, אוסטרליה, בלגיה, הולנד, גרמניה, אירלנד, שווייץ ושוודיה.
ב-2003 יצא דיסק הכולל גרסאות רמיקס לשירים שהוציא נלי עד כה בשם "Da Derrty Versions: The Reinvention". ובאותה שנה השתתף נלי בשיר "Shake Ya Tailfeather" מהסרט [בחורים רעים 2] יחד עם שון קומבס ומרפי לי.


=== Sweat ו-Suit ===
ביום ה-14 בספטמבר 2004 הוציא נלי שני אלבומים: "Sweat" ו-"Suit".

Sweatהאלבום "Sweat" שויך יותר לסוגת הראפ וההיפ הופ והוא הגיע למקום השני במצעד הבילבורד 200. מהאלבום יצאו שלושה סינגלים באחד מהם, "Tilt Ya Head Back", משתתפת הזמרת כריסטינה אגילרה.

Suit"Suit" נחשב יותר למשתייך לז'אנר ה-R&B והוא הצליח יותר מ-"Sweat". האלבום הגיע למקום הראשון במצעד הבילבורד 200, וגם מתוכו יצאו שלושה סינגלים: "My Place",‏ "Over and Over" ו-"'N' Dey Say". ב-"Over and Over" מתארח זמר הקאנטרי טים מקגרואו, והוא הגיע למקום השלישי במצעד הבילבורד הוט 100 ולמקום הראשון במצעד הסינגלים הבריטי.
ב-2005 יצא אלבום בשם "Sweatsuit" שהכיל שירים משני האלבומים Sweat ו-Suit. עם יציאת האלבום יצאו סינגלים נוספים ביניהם "Grillz", בו משתף נלי פעולה עם פול וול ואלי & גיפ, שהגיע למקום הראשון במצעד ההוט 100.
ב-2006 יצא אלבום האוסף "Who's the Boss" של הסנט לונטיקס עם נלי.


=== Brass Knuckles ===
ב-16 בספטמבר 2008 הוציא נלי את אלבומו הרביעי "Brass Knuckles", האלבום הגיע למקום השלישי בבילבורד 200 ולמקום הראשון במצעד אלבומי הראפ של הבילבורד. מהאלבום יצאו שלושה סינגלים: "Party People",‏ ו-"Stepped on My J'z", ב-"Body on Me" משתתפים אייקון ואשנטי .


=== 5.0 ===
ב-12 בנובמבר 2010 הוציא נלי את אלבומו החמישי "5.0". האלבום הגיע רק למקום העשירי במצעד הבילבורד 200. עד כה יצאו ממנו שלושה סינגלים, בתוכם "Just a Dream" שהגיע למקום השלישי במצעד ההוט 100, ולראשון בישראל במצעד גלגלצ.


=== טלוויזיה וקולנוע ===
הקריירה של נלי כשחקן החלה בשנת 2001 כששיחק בסרט האינדי סניפס, בסרט שיחק את דמותו של ראפר מפורסם. הסרט הגדול ביותר בו שיחק הייתה הקומדיה משחק מכור. בסרט כיכבו אדם סנדלר וכריס רוק, בפסקול הסרט נכלל שיר של נלי בשם "Boom".
בשנים 2008 ו-2009 שיחק נלי במספר פרקים בסדרת הטלוויזיה CSI: ניו יורק.
בשנת 2011 נלי הופיע בתור תפקיד אורח בתוכנית 90210. ב-2014 שיחק בסרט "השפעה" בכיכובו של סילבסטר סטאלון.


== פרסים ==
מאז שנת 2001 נלי זכה והיה מועמד למספר פרסים:

פרסי גראמי - היה מועמד 12 פעמים מתוכן זכה 3 פעמים.
פרסי המוזיקה האמריקאית - היה מועמד 6 פעמים מתוכן זכה 3 פעמים.
פרסי ה-BET - היה מועמד 5 פעמים מתוכן זכה פעמיים.
פרסי המיוזיק וידאו של ה-MTV - היה מועמד 7 פעמים מתוכן זכה פעמיים.


== קישורים חיצוניים ==

 אתר האינטרנט הרשמי של נלי נלי, ברשת החברתית פייסבוק
 נלי, ברשת החברתית טוויטר
 נלי, ברשת החברתית אינסטגרם
 נלי, סרטונים בערוץ היוטיוב
 נלי, במסד הנתונים הקולנועיים IMDb (באנגלית)
 נלי, באתר AllMovie (באנגלית)
 נלי, באתר Rotten Tomatoes (באנגלית)
 נלי, באתר אייטונס  (באנגלית)
 נלי, באתר ספוטיפיי
 נלי, באתר סאונדקלאוד (באנגלית)
 נלי, באתר AllMusic (באנגלית)
 נלי, באתר MusicBrainz (באנגלית)
 נלי, באתר דיזר
 נלי, באתר Discogs (באנגלית)
 נלי, באתר Songkick (באנגלית)
נלי, באתר Genius
נלי, באתר SecondHandSongs
 נלי, באתר בילבורד (באנגלית)
 נלי, באתר טיידל (באנגלית)
Nelly.net