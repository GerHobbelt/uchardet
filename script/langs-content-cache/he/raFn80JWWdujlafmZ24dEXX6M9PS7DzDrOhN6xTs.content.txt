revision: 34995249
title: "\u05E4\u05E8\u05E7 (\u05DE\u05DC\u05D6\u05D9\u05D4)"
url: https://he.wikipedia.org/wiki/%D7%A4%D7%A8%D7%A7_(%D7%9E%D7%9C%D7%96%D7%99%D7%94)


---

פֶּרַק (במלאית: Perak) היא מדינה במלזיה. בראש המדינה עומד סולטאן. פרק נמצאת בחלקה המערבי של מלזיה, בחצי האי המלאי, והיא גובלת בפננג בצפון-מערב, קדה ותאילנד בצפון, קלנטן ופהנג במזרח, סלנגור בדרום ומצר מלאקה במערב. בירתה היא איפוה והבירה המלכותית שלה (מקום משכנו של הסולטאן) היא קואלה קנגסר.
שמה המורחב של המדינה הוא פרק דרול רידזואן (במלאית: Perak Darul Ridzuan, בג'אווי: ڨيرق دار الرّضوان).


== היסטוריה ==
בתחילת המאה ה-16 פורטוגל פלשה לסולטנות מלאקה. עקב כך אחד מבניו של הסולטאן האחרון של מלאקה הקים באזור המדינה של היום את סולטנות פרק.
מ-1641 האימפריה ההולנדית ניסתה להשתלט על המסחר בבדיל שנכרה בפרק ובמסגרת כך הם הקימו מבצרים על גדות נהר פרק ועל האי פנגקור. ב-1950 הם אילצו את סולטאן פרק לחתום על הסכם שנתן להם בלעדיות בסחר הבדיל ובאותה שנה הם הקימו תחנת מסחר בפרק. ב-1651 תושבי פרק תקפו את התחנה וגירשו את ההולנדים. ב-1655 ההולנדים ניסו לחדש את החוזה ולאחר שסורבו הם ניסו לכבוש את פרק. בתגובה אנשי פרק וסולטנות אצ'ה תקפו והדפו אותם.
ב-1670 ההולנדים הקימו מבצר באי פנגקור. הפעם אנשי פרק הסכימו בגלל החשש שסיאם תספח את פרק. אף על פי כן ב-1685 פרק תקפה וגירשה את ההולנדים. האחרונים ניסו לפתוח במשא ומתן כדי לקבל אישור להקים את המבצר מחדש, אך הם לא הצליחו.
בתחילת המאה ה-19 היו מספר ניסיונות השתלטות על פרק, בין היתר מצד אנשי סיאם ואצ'ה. ב-1820 ניסיון השתלטות סיאמי נבלם ברגע האחרון בהתערבות של בריטניה. בשנים שלאחר מכן הגיע לפרק גל מהגרים סינים והמלאים והסינים נלחמו ביניהם על שליטה במכרות הבדיל ועקב כך השלטון לא הצליח לשמור על הסדר בסולטנות.
הבריטים, שבהתחלה הסתייגו מהקמת קולוניה בפרק, הגיעו ב-1874 להסכם עם הסולטאן עבדאללה לפיו פרק תהפוך למדינת חסות שלהם. ב-1875 היו מספר קבוצות בפרק שלא היו מרוצות מכך ורצחו את הנציג הבריטי, אך כוחות בריטים דיכאו את המרד תוך זמן קצר והגלו את הסולטאן לסיישל.
ב-1896 פרק התאחדה עם סלנגור, נגרי סמבילן ופהנג לתוך המדינות המלאיות המפודרלות (Federated Malay States), מדינת חסות פדרטיבית של בריטניה. ב-1946 המדינות המלאיות המפודרלות התאחדו עם יתר המושבות ומדינות החסות הבריטיות בחצי האי המלאי לאיחוד המלאי, שהפך להיות ב-1948 לפדרציית מלאיה. פדרציית מלאיה קיבלה עצמאות ב-1957 וב-1963 היא הייתה בין המדינות שהתאחדו והרכיבו את מלזיה.


== כלכלה ==
עד שנות ה-80 של המאה ה-20 כלכלת המדינה הסתמכה כמו במאות השנים שלפני כן על תעשיית הבדיל. עם זאת, בשנות ה-80 שוק הבדיל העולמי קרס ועל המדינה היה למצוא מקורות פרנסה חדשים.
כיום הכלכלה מסתמכת על תעשייה, בעיקר ייצור כלי רכב של יצרנית הרכב המלזית פרוטון, חקלאות ותיירות. למרות זאת המדינה עדיין לא התאוששה לגמרי מנפילת שוק הבדיל.


== קישורים חיצוניים ==

 אתר האינטרנט הרשמי של פרק פרק, ברשת החברתית פייסבוק