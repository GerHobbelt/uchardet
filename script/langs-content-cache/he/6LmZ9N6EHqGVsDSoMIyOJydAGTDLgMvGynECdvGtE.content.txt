revision: 36590176
title: Tim McGraw
url: https://he.wikipedia.org/wiki/Tim_McGraw


---

Tim McGraw הוא סינגל הבכורה של הזמרת-יוצרת האמריקאית טיילור סוויפט. השיר יצא לאור ב-19 ביוני 2006, על ידי חברת התקליטים ביג משין רקורדס, כסינגל המוביל מאלבום הבכורה שלה, Taylor Swift. הוא נכתב על ידי סוויפט וליז רוז, והופק על ידי נייתן צ'פמן. סוויפט כתבה את "Tim McGraw" במהלך שנת הלימודים הראשונה שלה בתיכון, בידיעה שהיא ובן זוגה ייפרדו בסוף אותה השנה לטובת המכללה. השיר נכתב על המחשבות של סוויפט כלפי זה, תוך שהיא מביעה באמצעותו את צערה. "Tim McGraw" תואר כשיר קאנטרי מסורתי ומודרני. מבחינה לירית, הוא עוסק בזוגיות ובפרידות, והוא נקרא על שמו של זמר הקאנטרי טים מקגרו.
"Tim McGraw" זכה להצלחה מסחרית רבה. הוא שהה 20 שבועות במצעד הבילבורד הוט 100, ו-32 שבועות במצעד שירי הקאנטרי. הוא הגיע בשיאו למקום ה-40 בראשון מביניהם ולמקום השישי בשני מביניהם. איגוד תעשיית ההקלטות האמריקאי (RIAA) העניק לו את תואר הפלטינה הכפולה, על מכירות של למעלה משני מיליון עותקים במדינה, מה שהופך אותו לאחד מסינגלי הבכורה הנמכרים ביותר בעשור הראשון של המאה ה-21. הווידאו קליפ הנלווה של "Tim McGraw", בוים על ידי במאית הווידאו קליפים טריי פנג'וי, והוא כולל פלשבקים שונים, במהלכם סוויפט נזכרת ברגעים עם בן זוגה כשהיא נמצאת על שפת האגם. את "Tim McGraw" ביצעה סוויפט בסיבובי ההופעות השונים שלה, תוך שהופיעה איתו גם בתחנות רדיו. במהלך סיבוב ההופעות הראשון שלה "Fearless Tour" הוא בוצע בכל ההופעות שנכללו בו.


== רקע וכתיבה ==
טיילור סוויפט וליז רוז כתבו את "Tim McGraw" במהלך השנה הראשונה של סוויפט בתיכון הנדרסונוויל, טנסי. היא חשבה עליו לראשונה בעיצומו של שיעור המתמטיקה שלה ואמרה כי: "פשוט ישבתי שם והתחלתי לזמזם את המנגינה הזו". בהמשך, הצליבה את המנגינה עם המצב הדיכאוני בו הייתה שרויה. היא ידעה שבן זוגה ייפרד ממנה בסוף אותה השנה, עקב עזיבתו למכללה. על מנת להתמודד עם הרגשות המסובכים שחוותה, היא כתבה את השיר. רוז סיפרה כי סוויפט הגיעה אליה לאחר הלימודים וכתבה שירים עבור סוני ו-ATV מיוזיק, תוך שאמרה כי "היא ידעה בדיוק מה היא רוצה לעשות". סוויפט רצתה שהשיר יתאר את השמחה והעצב של לאהוב ולאבד מישהו. כמו כן, סיפרה רוז כי "להפתעתה, הדבר הראשון שעלה בראשה היה האהבה שלה למוזיקה של טים מקגרו". בשיר ישנם אזכורים שונים ביניהם "Can't Tell Me Nothin" של מקגרו מאלבומו, Live Like You Were Dying, אם כי סוויפט אמרה שהיא לא כתבה את השיר על מקגרו עצמו. השיר (בדומה ל-"Our Song") נכתב בעשרים דקות, בשילוב פסנתר.זמן קצר לאחר מכן, סקוט בורצ'טה, מנכ"ל ביג משין רקורדס לשעבר, החתים את סוויפט בחברת התקליטים החדשה שלו. בתחילת יצירת האלבום, במהלך פגישה בה דנו בורצ'טה וסוויפט על שירים פוטנציאליים לאלבום הבכורה שלה, היא ביצעה את "Tim McGraw" בשילוב יוקולילי. לדברי סוויפט, ברגע שבורצ'טה סיים להאזין לשיר, הוא עמד מול סוויפט ואמר, "זה הסינגל הראשון שלך". היא הגיבה, "טוב. ככה זה עובד אז". היא הצהירה כי לפני אותה הפגישה, היא לא תיארה לעצמה שהשיר יתאים להיות סינגל. עם זאת, היא הוסיפה כי היא הייתה קשובה לכל אשר אמרו לה לעשות. סוויפט שמה את "Tim McGraw" כרצועה הראשונה ב-Taylor Swift, מאחר שהיא הייתה חשובה לה. השיר הופץ על גבי תקליטור ב-19 ביוני 2006, כסינגל הבכורה של סוויפט. כאשר נשאלה על השיר, הצהירה סוויפט כי הוא "מדבר על מערכת יחסים שהתפרקה ועל הכאב הכרוך בזה. אני חושבת שאחד הרגשות האנושיים החזקים ביותר הוא מה שהיה צריך להיות ולא היה... זה היה שיר ממש טוב להתחיל איתו, כי הרבה אנשים יכולים להתייחס למשמעות שלו". כשנושא השיר גילה את זה, הוא חשב שזה "מגניב" ושמר על חברות עם סוויפט למרות הפרידה שלהם.


== הרכב ==
"Tim McGraw" הוא שיר קאנטרי באורך של שלוש דקות ו-52 שניות. השיר משלב סוגות מוזיקליות מסורתיות ומודרניות, תוך שנעשה בו שימוש בגיטרת 12 מיתרים. הוא תואר כ"בלדה בינונית". הוא נכתב בסולם סול מז'ור, תוך שהמהלך ההרמוני שלו נע ב-I-vi-IV-V (סול מז'ור—מי מז'ור—דו מז'ור—רה מז'ור). "Tim McGraw" תואר כשיר המזכיר את שירי הדו-וופ ורוק אנד רול שהיו בשנות ה-50 של המאה ה-20 המאוחרות שנות ה-60 של המאה ה-20 המוקדמות, תוך שצוין כי הוא מכיל תחושה נוסטלגית.הפזמון של השיר רציף והגובה הקולי בו הוא נמוך יחסית. נאמר עליו כי "הפזמון שח "Tim McGraw" גורם למאזין לרצות ולשיר אותו יחד עם סוויפט". בנוסף, הפזמון (ובמידה מסוימת גם הבתים עצמם) עושה שימוש רב בסינקופה, מה שמעניק לשיר הפקה שמזכירה סוגות מוזיקליות שאינן קאנטרי, כמו רוק אלטרנטיבי והיפ הופ. טכניקות מלודיות אלה היו ליסודות של שיריה הבאים של סוויפט, שתוארו בכך שהם "ידועים במנגינות קליטות ובבתים ידידותיים לרדיו שהגדירו את קטלוג המוזיקה שלה".מילות השיר של "Tim McGraw" מתייחסות ל"רומנטיקת קיץ" שנעצרה לפתע. הן מדברות בחיבה על בן זוגה לשעבר של סוויפט, ומתמקדות בו, ולא בזמר הקאנטרי טים מקגרו. עם זאת, השיר מזכיר את המוזיקה של מקגרו ומכיל בתוכו אזכור לגביו בשורות "When you think Tim McGraw / I hope you think my favorite song". שון דולי מ-About.com הצהיר כי "הכוח של המוזיקה לעורר זיכרונות מדהים", ודיבר על השיר עצמו. מקגרו עצמו התייחס לשיר גם כן.


== וידאו קליפ ==
הווידאו קליפ המלא של השיר בוים על ידי במאית הווידאו קליפים האמריקאית טריי פנג'וי, שעבדה עם סוויפט על קליפים נוספים לשירים כמו "Teardrops on My Guitar",‏ "Our Song",‏ "Picture to Burn", ו-"Love Story". הוא צולם בביתם לשעבר של ג'וני וג'ון קרטר-קאש, שנשרף בשנה שלאחר מכן. סוויפט הצהירה כי "הקליפ של "Tim McGraw" עוסק בכוחה של המוזיקה ובאופן שבו לשמוע שיר שנים אחרי שהיה פופולרי לראשונה, יכול להיות כזה מרגש ומיוחד". השחקן קלייטון קולינס גילם את מושא האהבה של סוויפט בקליפ. לטענתה, הוא לוהק לתפקיד בגלל הדמיון הרב שלו לבן זוגה לשעבר, בכך ששניהם היו גבוהים עם שיער כהה.הקליפ מתחיל בכך שניתן לראות את סוויפט, כשהיא לבושה בשמלה קיצית לבנה, תוך שהיא שוכבת על הדשא שליד שפת אגם ובידה רדיו טרנזיסטור. לפתע, הסצנה מתחלפת לקולינס ומציגה אותו כשהוא נוהג בשברולט C-10 שייאן משנת 1970, בצבע לבן וכתום. לאחר מכן, הוא מפעיל את הרדיו שלו ומפסיק לנסוע, ומדומם מנוע. הוא מביט בסוויפט תוך שהבעות הפנים שלו הופכות לרציניות, עקב כך שהוא נזכר בזיכרונות שלו עמה. סוויפט וקולינס נראים כשהם משתעשעים בשדה, בוהים בכוכבים יחד, אוחזים ידיים תוך כדי הליכה ורוקדים לאט. כשמגיע הפזמון האחרון בשיר, קולינס מגיע לבקתת עץ מסוימת. הוא רץ במעלה גרם המדרגות ומגלה מכתב. לאחר מכן, הוא מתיישב על גרם המדרגות, פותח את המעטפה וקורא את המכתב. הסצנה מתחלפת לסוויפט, שמנגנת בגיטרה אקוסטית כשהיא נשענת על אחד מקירות הבקתה. הקליפ מסתיים כאשר ניתן לראות את סוויפט שוכבת על הדשא, בדומה לסצנה הראשונה.את הקליפ שידרו בבכורה עולמית ב-22 ביולי 2006 ב-Great American Country. הוא קיבל מועמדות בקטגוריית "הקליפ הטוב ביותר של אמן חדש", במהלך טקס פרסי CMT Online לשנת 2006, אך הפסיד לקליפ "Broken" של הזמרת והשחקנית האמריקאית לינדזי האון. בטקס פרסי המוזיקה של CMT לשנת 2007 זכה הקליפ בפרס בקטגוריית "קליפ פורץ הדרך של השנה". נכון לינואר 2021, מונה הצפיות שלו עומד על למעלה מ-44 מיליון צפיות.


== ביקורת ==
השיר ספג שבחים ביקורתיים רבים ממבקרי המוזיקה. רוב שפילד מ-Blender תיאר אותו כ"תכשיט שפוגע באופן ישיר במאזין". שון דולי מ-About.com החמיא ליכולות הקוליות של סוויפט, ותיאר את השיר כ"עדין ורגיש". ג'ונתן קיף מ-Slant האמין ש-"Tim McGraw" הוא "שיר פופ מאסיבי, שעוקב אחר אירוע מסוים". ג'ף טמרקין מ-AllMusic אמר כי השיר הוכיח שסוויפט היא "כישרון שיש לשים לב אליו", תוך שטען כי "היכולות הקוליות שלה שוות ערך ליכולות קוליות של מקצוען בתחום הזמרה". הוא בחר ב-"Tim McGraw" כגולת הכותרת העיקרית מ-Taylor Swift והעיר כי "מדובר ברעיון מקורי לעשות מחווה לטים מקגרו". ריק בל מ-Country Standard Time הצהיר: "זה סינגל בכורה מרשים מאוד, שאמנם מדבר על אהבה אבודה וטים מקגרו, אך למרות זאת סוויפט בהחלט ראויה לשבח". ב-NME הוא דורג במקום ה-29 ברשימת "השירים הטובים ביותר של טיילור סוויפט, לפי דירוג".רוג'ר הולנד מ-PopMatters שיבח את השיר והעיר שהוא "טוב מספיק כדי להיזכר כאחד משירי הקאנטרי הטובים ביותר שיצאו בשנות האלפיים", תוך שציין לצידו את "Me and Emily" של רייצ'ל פרוקטור ו-"Break Down Here" של ג'ולי רוברטס. בנוסף לכך, הוא החמיא ליכולות הקוליות של סוויפט בשיר, ואמר שהיא ביצעה אותו "בצורה מושלמת למדי", אך הוסיף שהדבר לא קרה בשאר השירים ב-Taylor Swift. בשנת 2007, זכה השיר בפרס BMI. ברולינג סטון הוא דורג במקום ה-45 ברשימת "כל 206 השירים של טיילור סוויפט, לפי דירוג", שפורסמה על ידי מבקר המוזיקה רוב שפילד. בשנת 2020, הוא דורג ברולינג סטון במקום ה-11 ברשימת "100 סינגלי הבכורה הטובים ביותר בכל הזמנים", תוך שנכתב שם כי: "עם השיר הראשון שלה, סוויפט הראתה מיד לעמיתיה בנאשוויל שהיא יכולה לנצח כל אחד מהם במשחק שלהם, תוך התייחסות לסוגת הקאנטרי הנוסטלגית".


=== רשימות כל הזמנים וסוף שנה ===


== הצלחה מסחרית ==
ב-23 בספטמבר 2006, "Tim McGraw" הופיע לראשונה במקום ה-86 במצעד הבילבורד הוט 100. לאחר 17 שבועות של עליות וירידות, ב-13 בינואר 2007, הגיע השיר למקום ה-40. ב-3 בפברואר 2007, הוא דורג במקום ה-43 ובשבוע שלאחר מכן הוא יצא מהמצעד, כשבסך הכול שהה בו במשך 20 שבועות. נכון לנובמבר 2017, "Tim McGraw" נמכר בלמעלה מ-1.6 מיליון עותקים בארצות הברית. במרוצת השנים, הוא קיבל על ידי איגוד תעשיית ההקלטות האמריקאי את תואר הפלטינה הכפולה, על מכירות של למעלה משני מיליון עותקים במדינה, משהופך אותו לאחד מסינגלי הבכורה הנמכרים ביותר בכל הזמנים.לפני שנכנס למצעד הבילבורד הוט 100, נכנס השיר למצעד שירי הקאנטרי שם זכה להצלחה רבה. ב-1 ביולי 2006, "Tim McGraw" הוא הופיע לראשונה במקום ה-60 במצעד שירי הקאנטרי. לאחר ששהה בו 25 שבועות, הגיע השיר לראשונה למקום העשירי, ב-16 בדצמבר 2006. במהלך ששת השבועות שלאחר מכן, הצליח השיר להישאר בעשירייה הפותחת במצעד, תוך שב-27 בינואר 2007 הוא דורג לראשונה במקום השישי. "Tim McGraw" שהה בסך הכול 35 שבועות במצעד שירי הקאנטרי, מה שהופך אותו לאחד מסינגלי הבכורה הבודדים בהיסטוריית המצעד שהצליחו לעשות זאת.


== פרסים ומועמדויות ==


== הופעה ==
סוויפט הופיעה במשך שישה חודשים בשנת 2006 עם "Tim McGraw" על מנת לעזור בקידום שלו, שכלל הופעות בתוכנית רדיו ואירועים שונים. להקת הקאנטרי ראסקל פלאטס יצאה לסיבוב ההופעות "Me and My Gang Tour" בין שנת 2006 לשנת 2007, תוך שסוויפט פתחה כל הופעה עם ביצוע של השיר הזה. בנוסף, ביצעה את השיר במהלך ההופעה הלפני אחרונה שבסיבוב ההופעות. במהלך ההופעה, היא לבשה שמלה שחורה באורך הברך ונעלה מגפי בוקרים אדומים עם עיצוב של גולגולת ועצמות, תוך שניגנה בגיטרה אקוסטית. סוויפט ביקשה מהקהל להרים את הטלפונים הסלולריים שלו כדי לדמות שמיים מלאים בכוכבים, כשהיא ביצעה את השורות: "He said the way my blue eyes shined / Put those Georgia stars to shame that night / I said that's a lie". הזמר-יוצר האמריקאי ג'ורג' סטרייט יצא לסיבוב הופעות גם כן בשנת 2007, במהלכו סוויפט הופיעה עם "Tim McGraw". כמו כן, ביצעה את השיר בכמה הופעות של בראד פייזלי. באמצע 2007, סוויפט הייתה למופע הפתיחה במספר תאריכים בסיבוב ההופעות המשותף של טים מקגרו ופיית' היל, "Soul2Soul II Tour"‏ (2006–2007). בשנת 2008, יצאה הלהקה ראסקל פלאטס לסיבוב ההופעות "Still Feels Good", במהלכו ביצעה סוויפט את "Tim McGraw" גם כן, כחלק מהופעות החימום שלה.הופעתה המשודרת הראשונה של סוויפט עם "Tim McGraw" הייתה ב-24 באוקטובר 2006, במהלך תוכנית הבוקר "בוקר טוב אמריקה". בהמשך, היא ביצעה אותו באחד משידוריו של מגזין הבילבורד, בטקס פרסי האקדמיה למוזיקת קאנטרי לשנת 2007, בדה אנג'ין רום, ובהופעה שהתקיימה באפל סטור בסוהו, ניו יורק. ההופעה נכללה במיני-אלבום בלעדי שיצא בשם iTunes Live from SoHo, והיה זמין לרכישה באייטונס בלבד. בנוסף לכך, ביצעה אותו בפסטיבל המוזיקה של CMA ובפסטיבל V שהתקיימו בשנת 2009. במהלך אירוע הצדקה של סאונד רליף באוסטרליה, היא שרה ביצעה את "Tim McGraw" גם כן.סוויפט ביצעה את "Tim McGraw" בכל ההופעות שנכללו בסיבוב ההופעות הראשון שלה, "Fearless Tour" שהתקיים מאפריל 2009 עד יולי 2010. במהלך ההופעות, סוויפט, לבושה שמלה קיצית לבנה, תוך שהיא ישבה על שרפרף ועל הכתפיים שלה הייתה גיטרה עשויה מעץ גם כן. לאחר מכן, סוויפט חיבקה חלק מהמעריצים שלה והמשיכה לשיר את שאר שיריה. ניקול פרהזי מרולינג סטון ציינה לשבח את ההופעה של סוויפט שהתקיימה ב-27 באוגוסט 2009, במדיסון סקוור גארדן, ניו יורק. היא תיארה את ההופעה כ"מחזה משוכלל שאינו עוצר". ברנדי מקדונל מ-The Oklahoman דיווחה כי בהופעה שהתקיימה ב-31 במרץ 2010, בפורד סנטר באוקלהומה סיטי, "הייתה שירה בציבור מאסיבית". מולי טרסט מבילבורד נכחה בהופעה שהתקיימה ב-5 ביוני 2010, באצטדיון ג'ילט בפוקסבורו, מסצ'וסטס ודיברה על התפאורה שהייתה שם.סוויפט ביצעה את "Tim McGraw" בשתי הופעות שהתקיימו במהלך סיבוב ההופעות השלישי שלה "The Red Tour", במקום השיר "I Almost Do" הלקוח מ-Red. בנוסף לכך, היא ביצעה גרסה בשילוב פסנתר של השיר בנאשוויל, במהלך סיבוב ההופעות החמישי שלה "Reputation Stadium Tour", תוך שטים מקגרו ופיית' היל התארחו באותה ההופעה.


== רשימת השמעה ==
סינגל מקסי אמריקאי"Tim McGraw" –‏ 3:54
"Tim McGraw" (גרסת רדיו) –‏ 3:41
"Tim McGraw" (קטע כלי) –‏ 3:54
"Tim McGraw" (וידאו קליפ משופר) –‏ 4:02


== מיקומי שיא ==


== נתוני מכירות ==


== היסטוריית יציאות לאור ==


== קישורים חיצוניים ==
 מידע על הסינגל "Tim McGraw" באתר מיוזיק בריינז
 סרטון השיר "Tim McGraw" באתר יוטיוב


== ביאורים ==


== הערות שוליים ==