revision: 35412479
title: Music Box
url: https://he.wikipedia.org/wiki/Music_Box


---

Music Box (בעברית: תיבת נגינה) הוא שם אלבום האולפן השלישי של הזמרת האמריקאית מריה קארי, אשר יצא לאור למכירה עולמית בשנת 1993.


== רקע כללי ==
Music Box הוא אלבומה המצליח ביותר של קארי. זהו אלבום האולפן השלישי שלה, כשבינו לבין Emotions הספיקה להקליט את מופע ה-Unplugged המצליח שלה עבור התוכנית בערוץ MTV.
האלבום משלב בתוכו שירי פופ ברוח התקופה וכמו כן בלדות רבות בנושאי רומנטיקה, אמונה, חברות ובדידות.
את יציאת האלבום הקדים הסינגל הראשון מתוכו, "Dreamlover". שיר פופ שכבש במהירות את פסגת הבילבורד למשך 8 שבועות רצופים.
הסינגל השני, "Hero", הגיע אף הוא למקום הראשון ונשאר שם חודש. עד היום, זהו אחד השירים המפורסמים ביותר שלה. הסינגל השלישי, "Without You", הוא חידוש לשירו של הארי נילסון מ-1972. כשיצא בתחילת 1994, הוא כבש עשרות מצעדים ברחבי העולם ובמיוחד באירופה, והפך לאחד הלהיטים הגדולים ביותר של העשור. הוא היה הלהיט הראשון שלה בבריטניה שהגיע למקום הראשון. הסינגל הרביעי והאחרון מהאלבום, "Anytime You Need a Friend", הגיע למקום ה-12 במצעד הבילבורד.
על אף קבלת פנים צוננת מצד המבקרים, האלבום ניצב במקום הראשון במצעד האלבומים האמריקני במשך 8 שבועות לא רצופים והגיע למקום ה-2 במצעד האלבומים השנתי של אותה שנה. כ-30 מיליון עותקים נמכרו ממנו והוא אחד מהאלבומים המצליחים ביותר בכל הזמנים בארצות הברית ומחוצה לה.
בישראל, הגיעו "Dreamlover" ו-"Hero" למקום השביעי במצעד של רשת ג', ו-"Without You", ו-"Anytime You Need a Friend" למקום הראשון. האלבום עצמו הגיע למעמד אלבום פלטינה (מעל 40,000 עותקים) והיה לאלבום הלועזי הנמכר ביותר בישראל ב-1994.
בעקבות הצלחת האלבום, קארי יצאה לסיבוב ההופעות הראשון שלה, אשר נקרא "Music Box Tour", הכלל 6 הופעות בצפון אמריקה. כמו כן, היא הצטלמה לספיישל טלוויזיוני של רשת NBC לרגל חג ההודיה, בו ביצעה כמה מלהיטיה. הקליפים של השירים "Hero", ו-"Without You", נלקחו מההופעה עצמה.
קארי הייתה מועמדת על שני פרסי גראמי על "Dreamlover" ו-"Hero" בשנים 1994 ו- 1995 אך הפסידה.


== רשימת השירים באלבום ==
"Dreamlover"
"Hero"
"Anytime You Need a Friend"
"Music Box"
"Now That I Know"
"Never Forget You"
"Without You"
"Just To Hold You Once Again"
"I've Been Thinking About You"
"All I've Ever Wanted"
"Everything Fades Away" (רצועת בונוס במהדורה האירופאית)
"Do You Think of Me" (רצועת בונוס במהדורה האוסטרלית)
"Héroe" (רצועת בונוס במהדורה הלטינית)


== שימוש בדגימות מתוך שירים אחרים ==
באלבום זה כמו באחדים מאלבומיה, קארי שילבה דגימות מתוך שירים אחרים בעבודתה.

"Dreamlover"מכיל דגימות מתוך השיר "Blind Alley", של להקת האימושיינס.


== סוגיית זכויות היוצרים סביב Hero ==
"Hero", עמד סביב מחלוקות אודות זכויות יוצרים לאחר יציאתו. כריסטופר סלטי, נהג לימוזינה לשעבר של הזמר סליי סטון, טען כי מילות השיר של קארי מבוססות על פואמה שהראה לסטון ב-1991, שאותה הניח כי קארי ראתה. קארי, שרצתה להעניק את "Hero", בהתחלה לזמרת גלוריה אסטפן, שתבצע אותו בפסקול הסרט שלה הנושא את אותו שם, הגנה על עצמה על ידי הצגת הטיוטה ממחברת השירים האישית שלה, אף על פי שזאת נכתבה שישה שבועות לאחר יציאת הסרט לאקרנים. התביעה, שסכומה עמד על 20 מיליון דולר, בסופו של דבר נדחתה וסלטי נאלץ לשלם פיצויים לקארי. שנה לאחר מכן, הוא הגיש תביעה נוספת שגם כן נדחתה, והבטיח כי ישוב לתבוע אותה בשלישית.


== השפעתו של Hero ==
מאז יציאתו, "Hero" הפך לאחד השירים המזוהים ביותר של קארי. במהלך הקריירה ארוכת השנים שלה, היא הרבתה לכתוב שירי אמונה עצמית רבים ו-"Hero", מהווה דוגמה מובהקת לשיר מהסוג הזה. הוא אחד מתוך כמה שירים שקארי לא חדלה מלהופיע איתם לאורך השנים, ובין ההופעות הידועות שלו נמצאת ההופעה מטקס ההשבעה של הנשיא האמריקאי ברק אובמה.
כמו כן, השיר זכה לעשרות גרסאות כיסוי מאמנים רבים, בין היתר כפרויקטים מוזיקליים של תוכניות מציאות כגון X Factor, מקבילתה של אמריקן איידול.
קארי עצמה ביצעה הקלטות מחודשות לשיר:

בשנת 2001 עם כישלון הסרט שלה "כל מה שנוצץ", וכניסיון לשקם את התדמית הציבורית שלה, היא שילבה בשיר "Never Too Far", קטעים מ-"Hero", בסגנון גוספל והוציאה את השיר כסינגל עצמאי הנקרא "Never Too Far/Hero Medley".
לקראת שנת 2009, היא הוציאה לרדיו את "Hero" בהקלטה מחודשת המלווה בקליפ מקורי, והכניסה את השיר לאוסף הבלדות שלה הנקרא, The Ballads.


== קישורים חיצוניים ==
 Music Box באתר ספוטיפיי
 Music Box באתר MusicBrainz
 Music Box באתר Discogs
 Music Box באתר AllMusic