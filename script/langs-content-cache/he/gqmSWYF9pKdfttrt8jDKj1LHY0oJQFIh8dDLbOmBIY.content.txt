revision: 35683671
title: "\u05E8\u05E9\u05E4\u05D9\u05DD"
url: https://he.wikipedia.org/wiki/%D7%A8%D7%A9%D7%A4%D7%99%D7%9D


---

רְשָׁפִים הוא קיבוץ מזרם הקיבוץ הארצי, נמצא בעמק המעיינות, כארבעה ק"מ דרומית לעיר בית שאן.
רשפים נותן שירותים מוניציפליים לשלפים, שכונה שהוקמה בשטח הקיבוץ ובשטחו של הקיבוץ השכן שלוחות.


== השם ==
השם "רשפים" נקבע בשנת 1944, עת שהאגודה נרשמה על ידי רשם האגודות של השלטונות המנדטוריים. אין קשר ל"אשרפיה" בעמק בית שאן, המקום בו הקיבוץ עלה על הקרקע ארבע שנים מאוחר יותר.


== היסטוריה ==
הקיבוץ נוסד ביולי 1944  בקריית חיים. חברי הגרעין המייסד של הקיבוץ היו יוצאי רומניה, בולגריה וילידי ארץ ישראל. במשך מספר שנים לפני הקמת היישוב ליד בית שאן שהו חברי הקיבוץ בהכשרה בקריית חיים. החברים הראשוניים עלו על קרקע אלאשרפיה ליד בית שאן ב-10 ביוני 1948, במהלך מלחמת העצמאות, וחיו במחנה משותף עם חברי קיבוץ שלוחות. 
ביוני 1949 עברו חברי רשפים למקום הקבע סמוך למחנה הישן. נוספו לקבוצה חברים חדשים ניצולי שואה מפולין ומזרח אירופה וכן בשנות החמישים חברות נוער ובודדים מעיראק, טורקיה, סוריה, תימן ומרוקו. וגרעין של השומר הצעיר מארגנטינה.
הקיבוץ שייך לתנועת השומר הצעיר - הקיבוץ הארצי. מקימי הקיבוץ קיבלו עזרה מהקיבוצים השכנים מסילות, ניר דוד (תל עמל), ובית אלפא.
כלכלת היישוב נכון ל-2022, מתבססת על גידול דגי ברכות, יצור חלב פרות, שותפות בלול ליצור ביצים, על חקלאות (גידולי שדה, מטעים), שותפות בחברה לייצור קנביס רפואי, אנרגיה סולרית והשכרת שטחים למפעל טרפלקס ולחברה לאנרגיה שאובה. רוב החברים מתפרנסים מעבודה מחוץ לקיבוץ.
רשפים הוא קיבוץ המוגדר על פי רשם האגודות כקיבוץ מתחדש. רוב ענפי השירות מופרטים אך עם זאת מתקיימת ערבות הדדית. בשנים האחרונות, ישנן מספר יוזמות קהילתיות, כגון: "ברלה" - מרחב לילדים עד גיל תשע הכולל ספרייה ומשחקייה להנאת התושבים והחברים. "חנות קטנה ומתנה" - חנות יד שנייה המנוהלת בהתנדבות על ידי שלוש חברות קיבוץ. גינה קהילתית - לטובת כלל החברים.


== גלריית תמונות ==

			
			
		
		
			
			
		
		
			
			
		


== קישורים חיצוניים ==

 אתר האינטרנט הרשמי של רשפים
רשפים במרכז המידע להתיישבות בגליל
רשפים באתר הרשות לפיתוח הגליל
מיכאל יעקובסון, סקירה אדריכלית על מבנים בקיבוץ רשפים שתכנן האדריכל מנחם באר, באתר "חלון אחורי", 28 במאי 2019
 רשפים (ישראל), דף שער בספרייה הלאומית


== הערות שוליים ==