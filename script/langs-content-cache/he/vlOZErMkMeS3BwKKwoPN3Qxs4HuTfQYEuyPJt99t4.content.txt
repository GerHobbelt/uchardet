revision: 36394733
title: "\u05DE\u05D9\u05DB\u05DC \u05D7\u05DE\u05D5 \u05DC\u05D5\u05D8\u05DD"
url: https://he.wikipedia.org/wiki/%D7%9E%D7%99%D7%9B%D7%9C_%D7%97%D7%9E%D7%95_%D7%9C%D7%95%D7%98%D7%9D


---

מיכל חמו לוטם (נולדה ב-1 באוגוסט 1964) היא רופאת ילדים, מרצה, סופרת, יזמת ופעילה חברתית ישראלית. מנכ"לית מייסדת של ארגון "אושיה- נשים מובילות בריאות" וכיהנה כסגנית נשיא לחדשנות במרכז הרפואי שיבא.
מייסדת ארגון "בטרם - המרכז הלאומי לבטיחות ולבריאות ילדים". כיהנה כמנכל"ית אלכא ומנהלת האגף להתנדבות ופילנתרופיה בג'וינט ישראל, ושותפה להקמת ארגונים רבים כגון עמותת מידות, עמותת NPTech, עיגול לטובה, קליניקה פלוס ותנועת נשים עושות שלום.
לוטם מרצה בנושאי ניהול, מנהיגות ועתידנות רפואית על במות בישראל ומחוצה לה, ופרסמה שני ספרים, להקפיא את הזמן, בהוצאת עולם חדש, ומנהיגות 3.0, בהוצאת מטר.


== ביוגרפיה ==
נולדה ב-1964 בחיפה. בתם הבכורה של אברהם חמו, קצין משטרה ומאמן נבחרת ישראל בכדורסל, ומירה פרידמן חמו, אשת חינוך וחברה.
למדה בכיתת מחוננים, קפצה כיתה, ובגיל 17 סיימה בהצטיינות את לימודי בגימנסיה העברית "הרצליה" בתל אביב. שירתה בצה"ל כקצינת ניהול במחלקת מדעי ההתנהגות (ממד"ה). סיימה בהצטיינות לימודי רפואה לתואר ראשון באוניברסיטה העברית, והשלימה בהצטיינות תואר דוקטור לרפואה באוניברסיטת תל אביב, בשנת 1991. השלימה את התמחותה ברפואת ילדים בשנת 1998, במרכז שניידר לרפואת ילדים.
לוטם היא בוגרת בית הספר מנדל למנהיגות חינוכית במכון מנדל למנהיגות, ובוגרת אלכא (לימים חלק מן המכון למנהיגות וממשל בג'וינט ישראל). בין השנים 2003–2008 לימדה באוניברסיטת חיפה, כחברת סגל בבית הספר לבריאות הציבור.
בשנת 2017 פורסם ספרה "להקפיא את הזמן" בהוצאת "עולם חדש" מבית חרגול. באפריל 2020 יצא לאור ספרה "מנהיגות 3.0 - על ניהול, בניית צוותים ואושר בעולם ממהר".
נשואה לד"ר צחי לוטם, רופא ילדים, ולהם חמישה ילדים.


== ארגון 'בטרם' לבטיחות ילדים ==
בספטמבר 1995 ייסדה את ארגון בטרם - המרכז הלאומי לבטיחות ולבריאות ילדים במרכז שניידר לרפואת ילדים בישראל. במהלך שנות פעילותו של הארגון ניצלו חייהם של מאות ילדים - שיעור תמותת הילדים ירד ב-29% בשנים 1995–2003 על פי נתוני היפגעות ילדים בישראל - דו"ח בטרם לשנת 2008. על הקמת הארגון והישגיו קיבלה ד"ר חמו-לוטם פרס מיוחד מראש הממשלה אהוד אולמרט לרגל שנת ה-60 למדינת ישראל. 'בטרם' זכה לפרסים רבים, בהם אות מידות לאפקטיביות, ואות הנשיא למתנדב.
בנוסף, שימשה יו"ר הוועדה הלאומית לבטיחות ומניעת היפגעות בילדים, יו"ר הפורום הלאומי לבטיחות ילדים, חברה וממייסדי המועצה הלאומית לבטיחות בית ופנאי במשרד הבריאות, מייסדת וחברת הוועדה הבין משרדית לקביעת נוהלי בטיחות למוסדות חינוך לגיל הרך, ויו"ר ועדה מטעם שירותי בריאות כללית להתוויות מדיניות ואסטרטגיה בנושא בטיחות ילדים. כן כיהנה כחברת המועצה הלאומית לבריאות הילד ופדיאטריה, וכחברה במועצה הלאומית לקידום בריאות במשרד הבריאות.


== מכון אלכא והאגף להתנדבות בג'וינט ישראל ==
בשנת 1993 הצטרפה למכון מנדל למנהיגות והחלה את התמחותה במנהיגות ובהובלת שינויים כעמיתה במכון ובוגרת בית הספר למנהיגות חינוכית. בשלהי שנת 2008 מונתה למנכ"לית אלכא ומנהלת האגף לפילנתרופיה והתנדבות בג'וינט ישראל.
בשנת 2010 הקימה מתוך אלכא את מכון אלכא למנהיגות וממשל, בשיתוף מנהיגים ישראלים ובינלאומיים. המכון מכשיר ויוצר שיתופי פעולה בין אנשי ממשל וסגל בכיר, מנהיגות מתנדבת בחברה האזרחית, וראשי רשויות.
באותן שנים בהן התמחתה במנהיגות וניהול, החלה לפרסם מאמרים מקצועיים באתר מנהיגות ואושר, ובהמשך פורסם ספרה מנהיגות 3.0 בהוצאת מטר.


== חדשנות רפואית ==
פעמיים בוגרת תוכנית רפואה אקספוננציאלית של אוניברסיטת הסינגולריטי בשנים 2015 ו 2016; מנטורית באקסלרטור Tech For Good ומלווה יזמי אימפקט; יועצת אסטרטגיה וחדשנות של מכבי שירותי בריאות; מרצה לתלמידי תואר שני במנהל מערכות בריאות באוניברסיטת אריאל בתחומי חדשנות ברפואה ובריאות הציבור; ודוברת בכנסים לאומיים ובינלאומיים בנושאי חדשנות רפואית.
בשנת 2015 החלה לכהן כסגנית נשיא לחדשנות של המרכז הרפואי שיבא. בשנת 2016 החלה להגיש את הפודקאסט ופינת רדיו סטטוס סקופ בכאן תרבות, בנושא חדשנות רפואית. במקביל החלה לפרסם את ביונד מדיסין, מגזין חדשנות רפואית מקוון.


== פעילות ציבורית ==
לוטם מונתה ביולי 2009 על ידי ראש הממשלה בנימין נתניהו כחברה בוועדה המייעצת לראש הממשלה של המועצה הלאומית לכלכלה. בשנים 2008–2017 כיהנה כחברת ועד מנהל לארגון 'בטרם' לבטיחות ילדים. כן כיהנה כחברת דירקטוריון בעמותת מידות, המקדמת אפקטיביות של עמותות.
חברה בפורום הנשים הבינלאומי IWF ובפרסונה.
ב-2010 הייתה חברה בוועדה המייעצת לנשיא המדינה למתן "אות הנשיא למתנדב" התש"ע. בנוסף כיהנה כחברת ועד מנהל בעמותת מנהיגות אזרחית, חברת ועד מנהל בעיגול לטובה (עמותה העוסקת בעידוד נתינה מן הציבור), חברת דירקטוריון ב-NPTech (חברה לתועלת הציבור העוסקת בקידום טכנולוגיות מידע בעמותות).
בשנת 2016 החלה בהקמת אושיה - נשים מובילות בריאות, לקידום הצלחה השפעה ובריאות נשים. באותה שנה הייתה שותפה להקמת המיזם למיגור העישון (עמותה ציבורית) יחד עם שירה כסלו ואבי ערמוני.
בשנת 2020 הצטרפה כחברה במח"צ לקורונה. מועצת החרום הציבורית למשבר הקורונה, שהיא התארגנות עצמאית, התנדבותית וא-פוליטית של רופאים, חוקרים ואנשי רווחה מובילים.


== קישורים חיצוניים ==
ביונד מדיסין - מגזין החדשנות הרפואית של ד"ר חמו
האתר מנהיגות ואושר - כתבות ומאמרים בנושא מנהיגות וניהול
הפודקאסט "סטטוס סקופ", באתר כאן תאגיד השידור הישראלי
 מיכל חמו-לוטם (1964-), דף שער בספרייה הלאומיתאות הוקרה מטעם ראש הממשלה על תרומה ייחודית לקידום בטיחות ילדי ישראל, מרץ 2008
אות מידות לאפקטיביות לארגון בטרם לבטיחות ילדים, 2012
ד"ר מיכל חמו-לוטם, בעלי הפרעת קשב? אלו המקצועות בשבילכם, באתר ynet, 19 בנובמבר 2014
שינוי הפרדיגמה ברפואה, מאמר סקירה, מאת ד"ר חמו, 18.12.18
מנהיגות נשית בצל משבר הקורונה, ראיון, 24.4.2020
חברת מח"צ - מועצת החירום לקורונה, באתר מח"צ
מהפכת המידע ברפואה, מאמר סקירה, מאת ד"ר חמו, ינואר 2021

כשהשעון שלנו יספר שאנו חולים: החידושים ברפואה, ראיון, 10.1.2021

המהפכה הבאה בעולם הרפואה, מתוך הרצאת ד"ר חמו בכנס Med4Change של אפוק טיימס, 22.2.16


== הערות שוליים ==