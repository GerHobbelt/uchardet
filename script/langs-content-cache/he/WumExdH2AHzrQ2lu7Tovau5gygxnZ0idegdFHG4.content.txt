revision: 35861307
title: "\u05D2'. \u05D5\u05D5. \u05D1\u05E8\u05D9\u05D3\u05D2'"
url: https://he.wikipedia.org/wiki/%D7%92%27._%D7%95%D7%95._%D7%91%D7%A8%D7%99%D7%93%D7%92%27


---

ג'ורג' וושינגטון ברידג' (באנגלית: George Washington Bridge) הוא דמות בדיונית המופיעה בחוברות הקומיקס אקס פורס והמעניש ביקום מארוול קומיקס. הדמות הופיעה לראשונה בחוברת X-Force #1 מאוגוסט 1991, ונוצרה בידי הכותב פביאן ניצ'זה והמאייר רוב ליפילד.
ברידג' הוא שכיר חרב יוצא מלחמת וייטנאם, המזוהה עם קבוצת שכירי החרב "השישה" בהנהגת קייבל. פרט לכך, הוא היה ידוע כאיש-הקשר של קייבל והאקס-מן בנושא בעיותיה של סוכנות S.H.I.E.L.D. בענייני מוטאנטים, והיה ידוע גם כמנהל הסוכנות. ביקום MC2, ברידג' הופך לנשיא ארצות הברית האפרו-אמריקאי הראשון. הוא הופיע בהופעת קמע באחד מפרקי אקס-מן: סדרת האנימציה לצד ניק פיורי ו-וור משין.


== ביוגרפיה בדיונית ==
ג'ורג' וושינגטון ברידג' העדיף לקצר את שמו לג'. וו. ברידג' כדי להימנע מבדיחות על גשר ג'ורג' וושינגטון. שירת במלחמת וייטנאם בגיל שבע עשרה, ובגלל כישוריו הצבאיים הצטרף לחבורת שכירי חרב בשם "הפראיים". היות שהשם היה תפוס על ידי קבוצתה של סילבר סייבל, השם שונה לקבוצת השישיה. פרט לברידג', הצוות כלל את קייבל הנוסע בזמן, דומינו המוטאנטית, תיאודור וינצ'סטר/גריזלי המוטאנט החייתי, גאריסון קיין ואייזנהאואר קנטי/האמר ההאקר. במהלך משימה, הצוות נתקל בסטרייף וקייבל ירה בקנטי כדי למנוע ממנו למסור מידע. קייבל עזב את הצוות באמצעות טכנולוגיה עתידנית, שלא יכלה להביא עמו את שאר הצוות. הצוות האמין כי קייבל נטש אותם; בהרס המתחולל, קיין מאבד את ידיו בעוד ברידג', גריזלי ודומינו נמלטים. קנטי רותק לכיסא גלגלים, וקיין מצא תחליף קיברנטי לזרועותיו האבודות.
מאוחר יותר, ברידג' הצטרף לסוכנות S.H.I.E.L.D. והגיע לדרגת מנהל. כאשר קייבל הצטרף למוטנטים החדשים והפך אותם לאקס פורס, S.H.I.E.L.D. ביקשו מברידג' לחקור. למרות הטינה שברידג' רחש לקייבל, הוא הרגיש כי הוא מוכרח להזהיר אותו אך זה לא זכה להתייחסות. עם מחלקה K הקנדית יצר ברידג' את קבוצת נשק פריים, בה כל חבר בקבוצה רוחש טינה לקייבל. נשק פריים כלל את גאריסון קיין תחת השם "נשק אקס", נוסף לגריזלי, ריקטור, יטי כוונדיגו וטייגרסטרייק. הם תקפו את האקס פורס, אך גילו כי קייבל השאיר את הצוות להילחם לבדו; בסירוב להילחם בחבריו הישנים, ריקטור הצטרף לאקס פורס ונשק פריים התפרק לאיטו.
הוא נפגש עם ג'רמי קלארק, ראש מחלקה K, אשר שלח את גאריסון קיין להביס את קייבל. למרות שברידג' מסר לקיין מידע חיוני על מנת להביסו, קיין וקייבל השלימו, ולאחר מאבק קצר, ברידג' השלים גם הוא עם קייבל. בשנים הבאות יידע ברידג' את קייבל, האקס פורס והאקס-מן על בעיות המוטאנטים של S.H.I.E.L.D., כמו גם על מבצע אפס סובלנות. באופן לא רשמי שכר ברידג' את דומינו לפקח על דניאל מונסטאר, שערקה מ-S.H.I.E.L.D. לקבוצת טרור מוטאנטית. כאשר קייבל הקים את האי הצף פרובידנס הנועד לאיחוד תושבי העולם, סוכנות S.H.I.E.L.D. יצרה קבוצת "שישיה" חדשה, בה היה חבר ברידג', ושלחה אותם לחקור את מטרותיו. בהגיעם לפרובידנס, הקבוצה השתכנעה במטרותיו של קייבל ונסוגה. מאוחר יותר הופיע ברידג' כשכיר חרב, מה שמרמז על התפטרותו מסוכנות S.H.I.E.L.D..
ברידג' חזר לשורות S.H.I.E.L.D. לבקשתו של ג'ספר סיטוול כדי להביס ולעצור את המעניש. ברידג' עבר שינוי פיזי דרסטי, והמיר את דתו לאסלאם. לאחר שלא הצליח, הוא התפטר בטענה שלא יוכל להשתמש בכוח הדרוש כדי לעצור את המעניש תחת פיקוד ממשלתי. הוא הושכר על ידי סיטוול כעצמאי, וגייס את דומינו, סילבר סייבל וקונטסה ולנטינה אלגרה דה לה פונטיין לכוח משימה נגד המעניש. במהלך אירועי "שלטון אפל", הברדס הקים לתחייה צבא נבלי על כדי להרוג את המעניש. שניים מתוכם, פתן המוות ובסיליסק, החזיקו כבני ערובה את אשתו ובנו של ברידג' כדי שיספר להם היכן ניתן למצוא את המעניש. מאוחר יותר, על מנת להקים לתחייה את בנו ואת משפחתו של המעניש, מיקרוצ'יפ ירה בראשו של ברידג' והרג אותו.


== קישורים חיצוניים ==
דף הדמות באתר הרשמי של מארוול קומיקס
דף הדמות בפרויקט פאנדום של מארוול קומיקס