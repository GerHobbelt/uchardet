revision: 36010690
title: "\u05D0\u05D8\u05D0\u05E8\u05D9"
url: https://he.wikipedia.org/wiki/%D7%90%D7%98%D7%90%D7%A8%D7%99


---

אטארי (באנגלית: Atari) היא חברה ומותג משחקי וידאו שנוסד בשנת 1972. נכון לשנת 2022 המותג נמצא בבעלות החברה "Atari Interactive" , שהיא חברה בת של חברת ההפצה הצרפתית "Atari SA" .


== היסטוריה ==
חברת "אטארי" המקורית נוסדה ב־27 ביוני 1972 על ידי נולאן בושנל  וטד דאבניי  והייתה חלוצה בתחום משחקי הארקייד, קונסולות משחקי וידאו ביתיות ומחשבים אישיים. היא הובילה בתחומים האלו במהלך שנות השבעים עד אמצע שנות השמונים.


=== מבנה ארגוני ===
בשנת 1984, חברת "אטארי" המקורית התפצלה, ומחלקת הארקייד של החברה שינתה את שמה ל־"Atari Games". חברת "Atari Games" קיבלה את הזכויות להשתמש בסמליל המותג, שעוצב על ידי ג'ורג' אופרמן, ועל משחקי הארקייד של החברה. כמו כן, היא קיבלה את הזכויות למשחקי הארקייד המקוריים של החברה שיצאו לשווקים בין השנים 1972 – 1984.
מחלקת הציוד האלקטרוני של החברה נמכרה לחברת "Tramel Technology" בעקבות כן שינתה החברה את שמה ל־"Atari Corporation". בשנת 1996 חברת "Atari Corporation" התמזגה לתוך יצרנית הכוננים הקשיחים "JT Storage" .בשנת 1998, רכשה חברת "Hasbro Interactive" את "Atari Corporation" מ־"JT Storage", והקימה חברה חדשה בשם "Atari Interactive". בהמשך, בשנת 2001 רכשה חברת "Infogrames Entertainment SA" את "Hasbro Interactive" ושינו את שמה ל־"Infogrames Interactive". לבסוף, בשנת 2003 חברת
"Infogrames Entertainment SA" שינתה את שם החברה ל־"Atari Interactive".החברה אשר נושאת כיום את השם "AtariSA" נוסדה במקור בשנת 1993 תחת השם GT Interactive. לאחר שחברת "Infogrames Entertainment SA" רכשה בשנת 1999 את "GT Interactive" היא שינתה את שמה ל־"Infogrames Inc". לאחר ש־"Infogrames Entertainment SA" רכשו את "Hasbro Interactive" החלה חברת הבת שלהם "Infogrames Inc" להשתמש לסירוגין בשם המותג "אטארי" עבור כותרים נבחרים. בשנת 2003 רכשה חברת "Infogrames Inc" את השם והסמליל של "אטארי" מחברת "Atari Interactive" ושינתה את שמה ל"AtariSA". ב־11 באוקטובר 2008, השלימה חברת "Infogrames" את הרכישה של "Atari Inc", מה שהפך אותה לחברת בת בבעלות מלאה.


== הקונסולות והמחשבים של אטארי ==


=== home pong ===
הקונסולה הראשונה שאטארי פיתחה הייתה ה־home pong, בשנת 1975. זו הייתה קונסולה ביתית שבה היה מובנה משחק אחד בלבד – פוֹנְג (”pong“). המשחק והקונסולה שאבו השראה מקונסולת האודיסיאה של חברת מגנבוקס, שהכילה משחק טניס מובנה שהיה דומה מאוד לפונג. הקונסולה נמכרה ביותר מ־150,000 יחידות.


=== ATARI 2600 ===
בעקבות ההצלחה של קונסולת ה־home pong. אטארי שחררו בשנת 1977 את האטארי־2600. זו הייתה הקונסולה הראשונה של החברה שהשתמשה בכרטיסי משחק, ופותחו בעבורה יותר מ־500 משחקים שונים. הקונסולה הגיע עם שני ג'ויסטיקים, שתי דוושות משחק, וכרטיס משחק אחד, בדרך כלל combat .המתחרה העיקרית לקונסולה זו הייתה קונסולת ה־Channel F  שמכרה ב־350,000 יחידות. אך, אטארי שלטו בשוק והקונסולה נמכרה במעל ל־30 מיליון יחידות, במחיר של כ־200 דולר ליחידה.בין המשחקים המפורסמים שיצאו לקונסולה היו space invaders, ‏pitfall , ודונקי קונג של נינטנדו. בנוסף, יצאה לאטארי 2600 גרסה של משחק הארקייד פק-מן, אך היא הכילה באגים רבים, ולא ענתה על ציפיות המעריצים.


=== ATARI 400 ו־ATARI 800 ===
בשנת 1979, שווקו זוג המחשבים ATARI 400 ו־ATARI 800, שהיו הראשונים שאטארי פיתחה, ושפעלו בטכנולוגיית 8 ביט. המתחרה העיקרי שלהם היה המחשב apple 2, שהציג את כל משחקי האטארי 2600 ברזולוציה ובאיכות שמע טובים יותר.
שני הדגמים היו יקרים והגיעו לשווי של 1000 דולר ליחידה, אך נחשבו להצלחה מסחרית. אטארי מכרה כמיליון יחידות מכל דגם.


=== ATARI 5200 ===
בשנת 1982, אטארי שחררה את קונסלת הדור השני שלה, האטארי־5200, שביצועיה היו דומים לביצועיהם של מחשבי האטארי 400 ו־800. הקונסולה הגיע עם ג'ויסטיק אנלוגי שהיה חדשני ביחס לתקופתו. לקונסולה זו שוחררו 69 משחקים בלבד , שחלקם נוצרו על סמך משחקים מקונסולת האטארי־2600.
קריסת תעשיית המשחקים בשנת 1983, פגעה במכירות הדגם. אטארי מכרה כמיליון יחידות בלבד.


=== ATARI 7800 ===
בשנת 1986, אטארי שחררו את קונסולת הדור השלישי שלהם, האטארי־7800, בשתי גרסאות שונות – אחת לשוק האירופאי, ואחת נוספת לשוק האמריקאי. בקונסולה הזאת, בנוסף למשחקים החדשים שפותחו בעבורה, הייתה תאימות לאחור לכל המשחקים שפותחו לקונסולות הקודמות, שעודדה מעריצים וותיקים יותר לרכוש את הקונסולה.
הקונסולה נחשבה ריווחית, ומכרה כ־3.8 מיליון יחידות.


== שיווק המשחקים מחדש ==
בשנת 2022 הכריזה החברה על  50: The Anniversary Collection שתהיה חבילת אוספים של המשחקים הנמכרים ביותר לקונסולות האטארי, האוסף יגיע לכל קונסולות ה-Xbox, ה-PlayStation, המחשב האישי ו-Switch. האוסף כלל חלק נכבד מהמשחקים שאותם פיתחה אטארי במשך עשרות שנים, יותר מ-90 משחקים בסך הכל, שבתוך האוסף המכסה תקופה ארוכה כל כך, ישנם משחקים שיראו פרימיטיביים לחלוטין מדור ה-Atari 2600, ולצידם משחקים תלת-ממדים שיראו כמעט מודרניים, שפותחו עבור קונסולות מתקדמות יותר כדוגמת ה-Jaguar וה-Lynx הניידת, בנוסף למשחקים הקלאסיים, יכלול האוסף גם חמישה משחקים חדשים לגמרי שפותחו בהשראת המשחקים הנוסטלגיים,מאוחר יותר באותה שנה יצאה קולקציית המשחקים לשוק וזכתה לביקורות חיוביות


== קישורים חיצוניים ==

 אתר האינטרנט הרשמי של אטארי אטארי, ברשת החברתית טוויטר
אודי יוגב, ארבעים שנה לאטארי: חלק א', Games.co.il
אודי יוגב, ארבעים שנה לאטארי: חלק ב', Games.co.il
יריב ענבר, סיפורה של אטארי, באתר ynet, 28 ביוני 2014
רן רימון, הרבה לפני הפלייסטיישן: ימי האטארי, באתר ynet, 29 במאי 2015
ויקי אוסלנדר, הפתעה לחובבי הנוסטלגיה: אטארי מפתחת קונסולה חדשה, באתר כלכליסט, 18 ביוני 2017
אתי אברמוב, כשבג'ויסטיק היה חור: נוסטלגיה לימי האטארי, באתר ynet, 26 ביוני 2005
תמי לויאב, נוסטלגיה: אספנים של משחקי וידאו ישנים, באתר ynet, 15 באוגוסט 2006


== הערות שוליים ==