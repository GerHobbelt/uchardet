revision: 35727264
title: "\u05D2'\u05E0\u05D9\u05E4\u05E8 \u05DC\u05D9"
url: https://he.wikipedia.org/wiki/%D7%92%27%D7%A0%D7%99%D7%A4%D7%A8_%D7%9C%D7%99


---

ג'ניפר מישל לי (באנגלית: Jennifer Michelle Lee; נולדה ב-22 באוקטובר 1971) היא תסריטאית ובמאית אמריקאית.
לאחר קריירה קצרה בעולם הוצאות הספרים, לי החלה ללמוד בתחילת העשור הראשון של המאה ה-21 קולנוע באוניברסיטת קולומביה. היא הייתה לתלמידה מצטיינת, וזכתה בפרסים רבים בתחרויות כתיבה יוצרת ותסריטאות. עמיתה לספסל הלימודים, פיל ג'ונסטון, הציע לה להצטרף אליו בכתיבת הסרט "ראלף ההורס", ותוך כדי עבודתה לצידו באולפני ההנפשה של וולט דיסני היא הצטרפה גם להפקת "לשבור את הקרח", שעם צאתו לאקרנים הפך לשובר קופות וקצר שבחים ממבקרי הקולנוע. לאחר פיטוריו של ג'ון לאסיטר בעקבות הודאתו בהטרדה מינית כלפי עובדות, היא מונתה במקומו כמנכ"לית אולפני ההנפשה.


== ביוגרפיה ==
ג'ניפר מישל לי נולדה ב-22 באוקטובר 1971 בעיר ברינגטון שבמחוז בריסטול במדינת רוד איילנד. זמן קצר לאחר לידתה התגרשו הוריה, והיא עברה למשמורת אצל אימה בעיר איסט פרובידנס שבמחוז פרובידנס, שם היא גדלה. שם המשפחה של אביה הוא רבצ'י, ועל אף שהיא נקראה בו בתעודת הזהות החלה להשתמש בשם אימה, לי, כבר בגיל ההתבגרות. ב-1995, כשהייתה בת 23, היא שינתה את השם באופן רשמי.למדה ספרות אנגלית באוניברסיטת ניו המפשייר, וסיימה את לימודיה ב-1992 עם תואר ראשון. לאחר מכן עברה לניו יורק במטרה לפצוח בקריירה בעולם הוצאות הספרים, שם עבדה כגרפיקאית בהוצאה לאור וכמעצבת לספרים מוקלטים עבור "Random House". ב-2001, החלה ללמוד קולנוע באוניברסיטת קולומביה, וסיימה את לימודיה ב-2005 עם תואר שני. בזמן לימודיה, זכתה בפרסים רבים בתחרויות כתיבה יוצרת ותסריטאות.במרץ 2011, עמיתה לשעבר של לי לספסל הלימודים באוניברסיטת קולומביה פיל ג'ונסטון, הזמין אותה להצטרף אליו ולסייע לו בכתיבה של "ראלף ההורס", סרט הרפתקאות קומי בהנפשה ממוחשבת שעלילתו מתרחשת בעולם משחקי הווידאו. לי נשכרה על ידי אולפני ההנפשה של וולט דיסני לעבודה זמנית של שמונה שבועות כתסריטאית לצידו של ג'ונסטון, אך בחלוף הזמן הלכה המחויבות שלה לפרויקט  וגדלה. בסופו של דבר התבקשה להישאר עד סיום הפקת הסרט, שיצא לאקרנים ב-2012. הסרט זכה להצלחה מסחרית וביקורתית, ולי זכתה בפרס אנני לתסריט הטוב ביותר.לקראת סיום העבודה על "ראלף ההורס", התרשמה החברה מעבודתה של לי והציעה לה להצטרף להפקת "לשבור את הקרח". לי שכתבה כמעט את כל התסריט, ושינתה את טון הסרט מאקשן והרפתקאות לדרמה מוזיקלית משפחתית עם אתנחתאות קומיות. היא עבדה בצמוד למוזיקאים רוברט לופז וקריסטן אנדרסון-לופז שכתבו את השירים לסרט. לאחר שמעורבותה בהפקה הלכה וגדלה, הוצע לה להצטרף אל כריס באק כבמאית בנוסף לעבודתה התסריטאית. הסרט יצא לאקרנים ב-2013 והיה לשובר קופות עם הכנסות גבוהות במיוחד מהקרנותיו המסחריות בבתי קולנוע. נוסף על כך, זכה הסרט לשבחים ממבקרי הקולנוע, וזיכה את לי בפרס באפט"א לסרט האנימציה הטוב ביותר, פרס אוסקר לסרט המונפש הטוב ביותר ופרסי אנני לסרט הטוב ביותר ולבימוי הטוב ביותר.לי המשיכה לעבוד בדיסני, ונשכרה לכתוב עיבוד קולנועי לספר "קמט בזמן" של מדלן ל'אנגל, שיצא לאקרנים ב-2018. כחלק מהתרחבות זיכיון "לשבור את הקרח", כתבה וביימה את הסרט הקצר "קדחת הקרח" ב-2015 ואת ההמשך "לשבור את הקרח 2" שיצא לאקרנים ב-2019. הצלחתה של לי הובילה להתבססות מעמדה באולפני ההנפשה, והיא זכתה לקרדיט על חלקה בפיתוח של "6 גיבורים", "מואנה" ו"זוטרופוליס". ב-2018, עם פיטוריו של המפיק ג'ון לאסיטר מחברת וולט דיסני בעקבות הטרדה מינית מצידו, היו"ר ומנכ"ל בוב אייגר הציע כמועמדים להחלפתו בתפקיד המנכ"ל של אולפני ההנפשה את לי וריץ' מור, כשבתפקיד זכתה בסופו של דבר לי.


=== חיים אישיים ===
לי נישאה לרוברט ג'וזף מון ב-30 במאי 1999. לשניים בת משותפת, אגתה, אותה לי ילדה ב-2003. מאוחר יותר, השניים התגרשו, ואגתה נשארה במשמורת אצל לי.ב-2019, לי החלה לנהל מערכת יחסים זוגית עם השחקן אלפרד מולינה. ב-2021, השניים נישאו.


== פילמוגרפיה ==
"ראלף ההורס" (2012) - תסריטאית
"לשבור את הקרח" (2013) - תסריטאית ובמאית
"קדחת הקרח" (2015) - תסריטאית ובמאית
"6 גיבורים" (2014), "מואנה" ו"זוטרופוליס" (2016) - פיתוח יצירתי
"קמט בזמן" (2018) - תסריטאית
"ראלף שובר את האינטרנט" (2018) - אחראית יצירתית
"לשבור את הקרח 2" (2019) - תסריטאית ובמאיתהחל מיוני 2018, לי משמשת כמפיקה בפועל ומקבלת על כך קרדיט בכל ההפקות של אולפני ההנפשה של וולט דיסני, מכורח תפקידה כמנכ"לית של האולפנים.


== קישורים חיצוניים ==

 ג'ניפר לי, ברשת החברתית טוויטר
 ג'ניפר לי, במסד הנתונים הקולנועיים IMDb (באנגלית)
 ג'ניפר לי, באתר AllMovie (באנגלית)
ג'ניפר לי, באתר Box Office Mojo (באנגלית)
 ג'ניפר לי, במסד הנתונים הקולנועיים KinoPoisk (ברוסית)


== הערות שוליים ==