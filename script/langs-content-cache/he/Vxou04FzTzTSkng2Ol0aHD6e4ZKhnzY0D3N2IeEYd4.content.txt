revision: 36167609
title: "\u05D0\u05DC\u05D9 \u05D0\u05E4\u05DC\u05DC\u05D5"
url: https://he.wikipedia.org/wiki/%D7%90%D7%9C%D7%99_%D7%90%D7%A4%D7%9C%D7%9C%D7%95


---

אלי (אלברט) אפללו (נולד ב-8 בספטמבר 1952) הוא יושב-ראש עמית של הקרן הקיימת לישראל. שכיהן כחבר הכנסת ושר בממשלת ישראל מטעם מפלגת קדימה.


== ביוגרפיה ==
נולד בקזבלנקה שבמרוקו בשנת 1952 ועלה לישראל ב-1962. בתום לימודיו התיכוניים שירת אפללו בצה"ל והשתחרר בדרגת סמל ראשון. הוא כיהן כחבר מועצת העיר בעפולה וכראש המועצה המקומית מגדל תפן (10 ביולי 2001- 2003). נבחר בראשונה לכנסת השש עשרה 
(2003) מטעם סיעת הליכוד. 
ביוני 2004 אסרה ועדת האתיקה של הכנסת על אפללו להשתתף בדיונים הקשורים למשק הדלק, וזאת מפני שבבעלותו מספר תחנות תדלוק.
אפללו זכור בכך, שהוזעק מבית החולים על כסא גלגלים לאחר ניתוח ראש שעבר, כדי להשתתף בהצבעה בקריאה ראשונה על תוכנית ההתנתקות וחוק פינוי-פיצוי (26 באוקטובר 2004).
ב-30 במרץ 2005 מונה לסגן שר התעשייה, המסחר והתעסוקה. בראשית חודש מאי 2005 הוזכר שמו כמועמד לראשות העיר עפולה, אך בעקבות בקשת ראש הממשלה, אריאל שרון, ושר התמ"ת, אהוד אולמרט, נשאר בתפקידו ולא התמודד לראשות העיר. בעקבות כך הוא קיבל סמכויות נרחבות במשרד, כולל אחריות מלאה על תחום התעסוקה.
ב-1 בנובמבר 2005 פרסם כתב גלי צה"ל, עמית סגל כי אפללו, יחד עם סגנית שר הפנים, רוחמה אברהם חשודים כי נסעו לארצות הברית, בעת היותם חברים בוועדת הכספים של הכנסת בשנת 2003, במימון ובאירוח מלא של חברת אגרקסקו. למחרת היום הודיעו שני סגני השרים על השבת הכסף לחברת אגרקסקו.
עם הקמת מפלגת קדימה בנובמבר 2005, פרש אפללו מן הליכוד, והיה מן הגרעין המייסד של המפלגה. הוא הוצב במקום ה-22 ברשימתה לקראת הבחירות לכנסת השבע עשרה, ונבחר מטעמה לכנסת. מספר חודשים לאחר התפטרותו של יושב ראש הקואליציה, אביגדור יצחקי מתפקיד זה, בעקבות פרסום דו"ח הביניים של ועדת וינוגרד, מונה אפללו על ידי ראש הממשלה ויו"ר קדימה, אהוד אולמרט, לתפקיד יו"ר הקואליציה במקומו של יצחקי.
ב-14 ביולי 2008 אישרה מליאת הכנסת את מינויו לתפקיד השר לקליטת עלייה, תפקיד בו כיהן עד השבעת ממשלת ישראל השלושים ושתיים בסוף מרץ 2009. 
לקראת הבחירות לכנסת השמונה עשרה התמודד אפללו בבחירות המקדימות במפלגתו. הוא שובץ במקום ה-14 ברשימת המפלגה ונבחר מטעמה לכנסת השמונה עשרה, בה היה חבר בוועדת הכלכלה וועדת העלייה, הקליטה והתפוצות.
במהלך כהונתו בכנסת יזם מספר חוקים ובהם: תיקון לחוק קביעת הזמן, הקובע את מועדי שעון הקיץ בישראל (יחד עם חבר הכנסת דוד אזולאי); חוק להגבלת עוצמת הקול בשידורי פרסומות וקדימונים (יחד עם חבר הכנסת אמנון כהן); חוק המשווה את המענק, הניתן לחיילים משוחררים, שעבדו בעבודה מועדפת בתעשייה, למענק הניתן למי שעבד במקומות אחרים; תיקון לחוק הנוער (טיפול והשגחה), המרחיב את האיסורים על חשיפת פרטיו של קטין (יחד עם חברי הכנסת זבולון אורלב, אריה אלדד ואורי אריאל); תיקון לחוק התקשורת, המחייב את חברות הטלפון, לבקשת מנוי וללא תשלום, לבטל את שירותי המסרון בחשבונו; הצעת חוק המלחמה בפדופיליה (מאגר מידע), שמורה על הקמת מאגר מידע של מי שהורשעו בפדופיליה, אפללו הגיש את הצעת החוק לראשונה בכנסות ה-16, ה-17 וה-18. החוק עלה על ידי חברי כנסת אחרים גם בכנסות ה-18, ה-20, ה-23, ה-24, וה-25.ב־23 בדצמבר 2009 הודיע על כוונתו לפרוש מקדימה ולהקים סיעת יחיד, בקשתו לא זכתה לתמיכה בסיעה והוא הודיע כי יישאר בה ויפעל להחלפת לבני.
ביוני 2010 הוצע לאפללו לשמש כיושב ראש עמית של הקרן הקיימת לישראל. הוא נעתר להצעה וב-25 בינואר 2012 התפטר מן הכנסת. ב-2017 נקבע בדו"ח מבקר המדינה כי נפלו פגמים בהתנהלותו בתפקיד.


== חיים אישיים ==
אפללו מתגורר בעפולה, אב לשלושה ילדים.


== קישורים חיצוניים ==

 אלי אפללו, באתר הכנסת 
אלי אפללו, באתר כנסת פתוחה
 כרטיס ביקור – אלי אפללו, בערוץ כנסת באתר יוטיוב
סרט: 'עדות אישית: התמודדות יומיומית עם לקות למידה' באתר יוטיוב.
 דוד בן בסט מראיין את אלי אפללו, "הנבחרים", באתר YouTube, ‏21 באוקטובר 2011


== הערות שוליים ==