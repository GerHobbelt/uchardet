revision: 35671722
title: "\u05D3\u05E4\u05D9\u05DD \u05E9\u05E9\u05DE\u05DD \u05DE\u05EA\u05D7\u05D9\
  \u05DC \u05D1\u201D\u05DC\u05D5\u05D8\u05DD\u201C"
url: https://he.wikipedia.org/wiki/%D7%9C%D7%95%D7%98%D7%9D_(%D7%99%D7%99%D7%A9%D7%95%D7%91)


---

לוטם הוא יישוב קהילתי וקיבוץ בגליל התחתון בתחומי מועצה אזורית משגב. היישוב ממוקם על הר חילזון, בקרבת הערים כרמיאל וסח'נין. למרגלותיו נמצא נחל צלמון ונחל חילזון. היישוב נקרא על שם פרח הלוטם הגדל בסביבתו.
ביישוב מתגוררות כיום כ-100 משפחות חברות הקיבוץ המתחדש ועוד 88 משפחות בהרחבה קהילתית.


== תולדות הקיבוץ ==
הקיבוץ נוסד בקיץ 1978 כקיבוץ של הקיבוץ המאוחד, שמקימיו קיבלו הכשרתם בגבת. טקס עלייה על הקרקע התקיים ב-9 באוקטובר 1978. הגרעין המייסד כלל 12 משפחות עם 27 ילדים, ו-18 רווקים. באוגוסט 1980 דרשו ביישוב תקציב לבניית מבנים לצורך קליטה נוספת. בסוף שנת 1980 הפקיעה המדינה 117 דונם של ערבים בסביבה לצורך פיתוח הקיבוץ, לאור העדר קרקעות בסביבת הקיבוץ הנדרשים לפיתוחו.
בסוף שנות ה-90 חדל היישוב לתפקד כקיבוץ ועבר שינוי מדורג ליישוב שיתופי או קהילתי והיה הקיבוץ הראשון בישראל שעבר שינוי כזה. בתחילת שנת 2004 נחתם הסכם עם קבוצת "הלה" של רפאל אלאלוף להקמת ההרחבה ובעקבותיה נוסף ליישוב שלב נוסף המשמש כיישוב קהילתי המונה כיום 180 משפחות.
בסוף שנת 2021 עתיד להתחיל פיתוח שלב חדש בהרחבה הקהילתית בצידו המזרחי של הקיבוץ


== חינוך ==
בשנותיו הראשונות של היישוב למדו הילדים בכיתות רב גילאיות בקיבוץ עצמו. בספטמבר 1984 הוקם בית ספר אזורי בקיבוץ פרוד, בו למדו גם ילדי לוטם.
כיום קיימות בלוטם מספר מסגרות חינוכיות מגיל 0-6: פעוטון, גנים ושירותי צהרון. תנועת נוער: היישוב לוטם משתייך לאיחוד החקלאי ישנה כיתת נוער שנמצאת ביישוב שם מתקיימות פעולות בימי שלישי אחרי הצהריים.


== תרבות ==
ביישוב בריכת שחייה שפתוחה בחופשת הקיץ.
"בוסתן"- מפעל ומעדנייה לממכר קונפיטורות בוטיק, ממרחים, שמן זית ודבש איכותיים.
יקב אורגני, מחלבה וחנות המחלבה, צימרים, בוטיק שוקולד, חדר בריחה, מגרש כדורסל וגן שעשועים.המועדון הקהילתי מיועד לאירועים וטקסים קהילתיים לתושבי היישוב, אך ניתן לשכור אותו גם לאירועים פרטיים. במועדון מתקיימים חוגים ומפגשים וגיל הזהב במהלך השבוע.
בנוסף למועדון הקהילתי ישנו מועדון נוסף אשר משמש את התושבים כפאב בסופי שבוע ולאירועים חברתיים נוספים, בצמוד למועדון נמצאת ספרייה שבה אפשר לשאול ספרים וגם לשבת ולקרוא בה. כשהיא פתוחה, מתקיימת שעת סיפור לגיל הרך.


== סביבת היישוב ==
בסמוך ליישוב נמצאים שני מסלולי טיול: נחל צלמון, שנמצא כ-8.7 קילומטר מן היישוב ונחל כמון שנמצא במרחק 5.2 קילומטר מהיישוב.


== קישורים חיצוניים ==

 אתר האינטרנט הרשמי של לוטם
לוטם באתר הרשות לפיתוח הגליל
שיחה מפתיעה - בעקבות סיור דוגרינט בלוטם-חמדון. באתר דוגרינט
 לוטם (ישראל), דף שער בספרייה הלאומית


== הערות שוליים ==