revision: 36580720
title: "\u05DE\u05D6\u05DB\u05E8 \u05D4\u05D1\u05E0\u05D5\u05EA"
url: https://he.wikipedia.org/wiki/%D7%9E%D7%96%D7%9B%D7%A8_%D7%94%D7%91%D7%A0%D7%95%D7%AA


---

מזכר הבנות (באנגלית: Memorandum of understanding) הוא סוג של הסכם בין שני צדדים או יותר, המבטא הסכמה ורצון לשיתוף פעולה בין הצדדים. הוא משמש לעיתים קרובות במקרים בהם הצדדים אינם מבקשים לייצור עדיין התחייבות משפטית או במצבים בהם הצדדים אינם יכולים ליצור הסכם בר אכיפה משפטית. לעיתים הוא משמש כחלופה רשמית יותר להסכם ג'נטלמני. מזכר הבנות משמש לרוב בעולם העסקים ובעולם הדיפלומטיה בין מדינות.
חברות וסוכנויות ממשלתיות רבות משתמשות במזכר הבנות גם כדי להגדיר את מערכת היחסים הפנימית בין מחלקות, סוכנויות או חברות מוחזקות.


== בעולם העסקים ==
בעסקים, מזכר הבנות הוא בדרך כלל הסכם לא מחייב מבחינה משפטית בין שני צדדים או יותר, המתאר תנאים ופרטים של הבנה או הסכם הדדי, תוך ציון הדרישות והאחריות של כל אחד מהצדדים - אך מבלי לקבוע חוזה פורמלי שניתן לאכיפה משפטית (למרות שמזכר הבנות הוא לעיתים קרובות צעד ראשון לקראת חתימת חוזה רשמי).


== במשפט הבינלאומי הפומבי ==
ביחסים בינלאומיים, ובמשפט הבין-לאומי הפומבי מזכרי הבנות נופלים תחת הקטגוריה הרחבה של אמנות ויש לרשום אותם באוסף האמנות של האומות המאוחדות. בפועל, ולמרות ההתעקשות של משרד האו"ם לעניינים משפטיים  שהרישום ייעשה כדי להימנע מ'דיפלומטיה סודית', מזכרי הבנות נשמרים לעיתים בסודיות. כעניין של חוק, כותרת מזכר ההבנות אינה אומרת בהכרח שהמסמך מחייב או לא מחייב על פי המשפט הבינלאומי הפומבי. כדי לקבוע אם מזכר הבנות מסוים אמור להיות מסמך מחייב מבחינה משפטית (כלומר, אמנה), יש לבחון את כוונת הצדדים וכן את עמדת החותמים (למשל, שר החוץ מול. השר לאיכות הסביבה). ניתוח מדוקדק של הנוסח יבהיר גם את טיבו המדויק של המסמך. בית בית הדין הבין-לאומי בהאג סיפק תובנה מסוימת לגבי קביעת מעמדו המשפטי של מסמך מזכר הבנות בתיק "קטאר נגד בחריין", ב-1 ביולי 1994.
הסכמי תעופה בין-לאומיים הם גם סוג של מזכר הבנות.


=== יתרונות ===
יתרון אחד של מזכרי הבנות על פני מכשירים פורמליים יותר הוא, שמכיוון שניתן להימנע מהתחייבויות על פי החוק הבינלאומי, לעיתים קרובות ניתן ליישם אותם ללא צורך באישור חקיקה. לפיכך, מזכרי הבנות משמשים לעיתים קרובות כדי לשנות ולהתאים אמנות קיימות, ובמקרה זה למזכרים אלה יש מעמד של אמנה עובדתית. אולם ההחלטה בדבר הצורך באשרור נקבעת על פי הדין הפנימי של הצדדים ותלויה במידה רבה בנושא המוסכם. מזכר הבנות שנשמר חסוי (כלומר, אינו רשום באו"ם) אינו ניתן לאכיפה בפני כל גוף של האו"ם, וניתן להגיע למסקנה שלא נוצרו התחייבויות על פי החוק הבינלאומי על פיו.


=== דוגמאות ===
ב-10 ביוני 1992 נחתם מזכר הבנות כלכלי בין מדינת ישראל והרפובליקה העממית של סין. המזכר הסדיר לראשונה את היחסים הכלכליים והמסחריים בין המדינות. המזכר כולל עקרונות להסכם מסחרי, במסגרתו בוטלו ההגבלות מסוימות על היצוא הישראלי לסין, ובמקביל בוטלו מספר הגבלות על היבוא מסין לישראל.
תוכנית נפט תמורת מזון, שבגינה חתמה עיראק על מזכר הבנות ב-1996.
מזכר נהר ואי (Wye River Memorandum), מזכר הבנות שנחתם בין ישראל לאש"ף ב-23 באוקטובר 1998, שנועד לפרט צעדים למימוש הסכמי אוסלו.
הסיוע האמריקאי לישראל מוסדר במסגרת מזכר הבנות שנחתם מחדש מדי מספר שנים.
ב-5 בפברואר 2008 חתמו ישראל והנציבות האירופית על מזכר הבנות ראשון לקראת חתימה על הסכם שמיים פתוחים בין מדינות אירופה לישראל. ב-30 ביולי 2012, ישראל והאיחוד האירופי חתמו על מזכר הבנות שני שהביא ליישום ההסכם.
ב-5 בדצמבר 2017 נחתם מזכר הבנות בין ישראל, יוון, קפריסין ואיטליה להנחת צינור גז ימי משותף.
ב-22 בנובמבר 2021 ישראל וירדן חתמו על מזכר הבנות לשיתוף פעולה בתחום המים והחשמל.
ביוני 2022 חתמו ישראל, האיחוד האירופי ומצרים חתמו על מזכר הבנות משולש שלפיו גז טבעי מישראל יובל למתקני ההנזלה המצריים, ומשם לאירופה.


== בענייני ממשל ==
בבריטניה, המונח "מזכר הבנות" נפוץ בהתייחסות להסכמים בין חלקי הממלכה המאוחדת. המונח משמש לעיתים קרובות בהקשר של האצלת סמכויות, לדוגמה הסכמים שונים להעברת סמכויות לממשל העצמאי בסקוטלנד.


== ראו גם ==
מזכר
אמנה
הסכם ג'נטלמני


== קישורים חיצוניים ==


== הערות שוליים ==