revision: 35701937
title: "\u05DE\u05DC\u05D5\u05D5\u05D9\u05DF \u05D5\u05D4\u05D5\u05D5\u05D0\u05E8\u05D3"
url: https://he.wikipedia.org/wiki/%D7%9E%D7%9C%D7%95%D7%95%D7%99%D7%9F_%D7%95%D7%94%D7%95%D7%95%D7%90%D7%A8%D7%93


---

מלווין והווארד (באנגלית: Melvin and Howard) הוא סרט קולנוע אמריקאי מסוגת דרמה קומית משנת 1980, בבימויו של ג'ונתן דמי, עם פול לה מאט, מרי סטינבורגן וג'ייסון רוברדס בתפקידים הראשיים.
התסריט מבוסס באופן חופשי על סיפורו האמיתי של מלווין דומר  שלדבריו פגש במדבר נבדה אדם שהזדהה כהווארד יוז ועזר לו להגיע ללאס ווגאס. בצוואה ש"כתב" יוז, הוא השאיר לו כסף בסך 156 מיליון דולר אך בית המשפט קבע שהצוואה מזויפת.


== תקציר העלילה ==
הווארד יוז (ג'ייסון רוברדס) רוכב על אופנוע במהירות גדולה באחד המדבריות ליד לאס וואגס. האופנוע נתקע והוא נזרק לצד הדרך ומאבד את הכרתו.
בלילה עוצר במקום דומאר (פול לה מאט) כדי לרוקן את שלפוחית השתן שלו ומבחין באדם מבוגר שרוע. הוא תומך בו, מכניס אותו לטנדר שלו ורוצה לקחת אותו לבית חולים אך זה מסרב. הזר אומר לו שהוא הווארד יוז ומלווין לא מאמין לו. הם מזמרים ביחד את השיר "Bye Bye Blackbird" ומלווין נפרד ממנו בלאס ווגאס.
מלווין גר עם אשתו לינדה (מרי סטינבורגן) ובתו בקרוואן. הוא פועל בבית חרושת ושקוע בחובות. לינדה לא מסוגלת לחיות כך וכאשר מעקלים לו את מכוניתו היא נוטשת אותו, מתגרשת ועוברת לרינו שם היא מופיעה במועדון סטריפטיז. מלווין נוסע לשם עם חברו "רד הקטן" (מייקל ג'יי פולארד) ומסתבך שם בקטטה.
כאשר לינדה מגלה שהיא בהריון ממלווין, היא מתקשרת אליו והם מחליטים להתחתן בפעם השנייה ונולד להם בן.
לינדה מתקבלת לתוכנית הטלוויזיה "עשינו עסק", רוקדת סטפס ובוחרת בוילון שמקנה לה ריהוט, פסנתר ופרס בסך 10,000 דולר. מלווין מבזבז את הכסף בקניית סירת מרוץ ומכונית קדילק מפוארת. על כך פורץ ביניהם ריב והיא עוזבת אותו בפעם השנייה ומתגרשת ממנו.
מלווין מתקבל לעבוד כמחלק חלב במחלבה גדולה, שם הוא מכיר את בוני (פמלה ריד), גרושה עם שני ילדים והיא לוחצת עליו להתחתן ולעבור ליוטה שם ינהלו תחנת דלק השייכת למשפחתה.
יום אחד נכנס לקוח לתחנה ומשאיר שם מכתב עליו כתוב שזו הצוואה של הווארד יוז. מלוין הנפחד לוקח את המכתב ומטמין אותו במשרד של כנסיית ישוע המשיח של קדושי אחרית הימים בסולט לייק סיטי. תוך זמן קצר הוא הופך לידוען) שהווארד יוז הוריש לו 156 מיליון דולר.
מתנהל נגדו משפט בחשד לזיוף והשופט (דבני קולמן) לא מאמין לעדותו של מלווין. המשפט נדחה עד להבאה עדות של מומחה גרפולוגיה. מלווין חוזר לביתו ובדמיונו הוא רואה את הווארד יוז נוהג במכוניתו והם שרים יחד "Bye Bye Blackbird".
לבסוף מופיעה כתובית שמספרת שהמשפט נערך ב-1976 וב-1978 קבע בית המשפט שמדובר בזיוף וביטל את הצוואה.


== צוות השחקנים ==


== פרסים ==
מרי סטינבורגן זכתה בפרס אוסקר לשחקנית המשנה הטובה ביותר ובפרס גלובוס הזהב לשחקנית המשנה הטובה ביותר - סרט קולנוע.
בו גולדמן זכה בפרס אוסקר לתסריט המקורי הטוב ביותר בפרס גילדת הכותבים של אמריקה.
ג'ייסון רוברדס היה מועמד לפרס אוסקר לשחקן המשנה הטוב ביותר ולפרס גלובוס הזהב לשחקן המשנה הטוב ביותר - סרט קולנוע.
פול לה מאט היה מועמד לפרס גלובוס הזהב לשחקן הטוב ביותר - סרט קומדיה או מוזיקלי.
הסרט היה מועמד לפרס גלובוס הזהב לסרט הטוב ביותר - קומדיה או מוזיקלי.


== קישורים חיצוניים ==
 "מלווין והווארד", במסד הנתונים הקולנועיים IMDb (באנגלית)
 "מלווין והווארד", באתר נטפליקס
 "מלווין והווארד", באתר AllMovie (באנגלית)
 "מלווין והווארד", באתר Rotten Tomatoes (באנגלית)
 "מלווין והווארד", באתר Box Office Mojo (באנגלית)
 "מלווין והווארד", במסד הנתונים הקולנועיים KinoPoisk (ברוסית)
מלווין והווארד באתר TCM
קדימון למלווין והווארד, באתר יוטיוב
מלווין והווארד שרים, באתר יוטיוב