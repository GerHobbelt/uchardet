revision: 36501323
title: "\u05DC\u05D5\u05E1\u05D9 \u05D0\u05D4\u05E8\u05D9\u05E9"
url: https://he.wikipedia.org/wiki/%D7%9C%D7%95%D7%A1%D7%99_%D7%90%D7%94%D7%A8%D7%99%D7%A9


---

לוסי אהריש (בערבית: لوسي هريش; נולדה ב-18 בספטמבר 1981) היא עיתונאית, שחקנית ומגישת טלוויזיה ערבייה-ישראלית.


== ביוגרפיה ==
אהריש נולדה בנצרת וגדלה בדימונה, להורים ערבים-מוסלמים, מערוף וסלווא. היא התחנכה במסגרות חינוך יהודיות. ב-1987 בתחילת האינתיפאדה הראשונה בהיותה בת שש נפגעה קלות בפיגוע כאשר שני בקבוקי תבערה הושלכו על מכונית משפחתה על ידי פלסטינים ברצועת עזה.
אהריש פועלת לדו-קיום בין יהודים לערביי ישראל, ומביעה עמדות מתונות ופרו-ישראליות בכלי התקשורת. היא מגנה גזענות וקיפוח נגד ערביי ישראל, ומתחה ביקורת על האמירה של ראש ממשלת ישראל, בנימין נתניהו, "המצביעים הערבים נעים בכמויות אדירות לקלפי".
ב-2015, בערב יום העצמאות ה-67 למדינת ישראל השיאה משואה בטקס המרכזי בהר הרצל, שהיה בסימן "ישראלים פורצי דרך". בריאיון שנערך עמה עם בחירתה למעמד זה, אמרה: "המשואה הזאת היא לא שלי, היא של המשפחה שלי שחינכה אותי בדרך מסוימת. היא עבור כל הישראלים, יהודים, ערבים, מוסלמים ונוצרים, בלי הגדרות. זה בשביל כולם".
בסתיו 2015 החלה לשמש פרזנטורית של רשת האופנה הישראלית "מאוזנר".
אהריש היא בעלת תואר ראשון מהחוגים לעבודה סוציאלית ולתיאטרון באוניברסיטה העברית בירושלים. בנוסף, למדה עיתונאות בבית הספר לתקשורת "כותרת", והתמחתה בכלי תקשורת בגרמניה.


=== כעיתונאית ומגישה ברדיו ובטלוויזיה ===
שימשה ככתבת חדשות ומגישת מבזקי חדשות בערוץ 10 וכחברת מערכת הערוץ הראשון, והייתה לעיתונאית הערבייה-ישראלית הראשונה בישראל המגישה בעברית.
בשנים 2007–2008 הייתה מגישת חדשות וכתבת שטחים בחדשות 10.
ב-2009 הגישה את תוכנית הבוקר של תחנת הרדיו אקו 99FM, לצד עמנואל רוזן ומיה בנגל.

ב-2013 הגישה לצד יואב לימור את תוכנית הבוקר "יום חדש" של הזכיינית קשת בערוץ 2. באותה שנה, שימשה אהריש חברת פאנל בתוכנית התרבות "מועדון המבקרים" בערוץ 2. ביולי 2013 החלה להגיש חדשות באנגלית בערוץ החדשות הבינלאומי i24NEWS, המשדר חדשות 24 שעות ביממה בשלוש שפות ערבית, אנגלית וצרפתית. באותה שנה הייתה חברת פאנל בתוכנית "מועדון המבקרים" והנחתה את "הבוקר של קשת".
הייתה מגישה של תוכנית החדשות הערב בשפה האנגלית ב-i24news בשנים 2013–2016. במסגרת זו, בזמן מבצע צוק איתן ביולי 2014 מתחה ביקורת קשה על ארגון החמאס, על כך שעשה שימוש באזרחים כמגן אנושי, וקראה לתושבי רצועת עזה להתמרד כנגד השלטון הנוכחי ברצועה.
מ-2014 עד ספטמבר 2017 ומאפריל 2018 עד ינואר 2019 החלה להנחות את תוכנית האקטואליה "שיחת היום" של הזכיינית רשת בערוץ 2, ששודרה שלוש פעמים בשבוע, בבקרים. ב-14 באוקטובר 2015 התבטאה בתוכניתה זו בדאגה בנוגע ליחסי ערבים ויהודים ובנוגע להשלכות של גל הטרור הפלסטיני והמהומות של ערביי ישראל באוקטובר 2015, על עתיד החברה הערבית ובמיוחד על צעיריה. בדבריה גינתה בחריפות את הטרור הערבי ואת ההנהגה הערבית שבמקום להרגיע את הרוחות מסיתה לאלימות. בנוסף לכך, שללה את הטענה הפלסטינית שעליית יהודים להר הבית מצדיקה טרור ומעשי רצח של חפים מפשע.
ב-2016 גילוי דעת שפרסמה אהריש בנושא טבח האזרחים במלחמת האזרחים בסוריה, קיבל פרסום רב בעולם.
בשנים 2017–2018 הנחתה את סדרת הדוקומנטריה "המשפיעים" ברשת 13.
מנובמבר 2017 עד ינואר 2018, הנחתה עם אודי סגל את "לפני החדשות" ברשת 13ב-2019 החלה להגיש תוכנית רדיו שבועית בגלי צה"ל יחד עם ג'קי לוי.
בסוף שנת 2019 השתתפה בפאנל החדשות "אולפן שישי" בערוץ 12, שהנחה דני קושמרו.
בשנים 2019–2020 הנחתה את תוכנית האקטואליה לילדים ונוער "רק בהצבעה" בכאן חינוכית.
במרץ 2020 החלה להנחות עם קובי מידן את התוכנית "סוכן תרבות" בערוץ כאן 11, אך עבודתה זו הופסקה לאחר שבוע. יום קודם לכן הנחתה אהריש מחאת רשת מטעם דרכנו והתנועה למען איכות השלטון בישראל נגד ממשלת ישראל, על רקע המשבר הפוליטי בישראל וצעדי חירום שננקטו בעקבות התפרצות נגיף הקורונה בישראל. היו שקשרו בין תפקידה בהנחיית המחאה ובין הפיטורים, אולם הנהלת התאגיד נימקה את המהלך בשינוי לוח השידורים בצל משבר הקורונה, ללא קשר לתפקידה של אהריש בהנחיית המחאה. במאי 2020, הקימה אהריש יחד עם ארגון "דרכנו", את ערוץ התקשורת האינטרנטי הראשון במימון המונים בשם "דמוקרטTV". הערוץ משדר מספר תוכניות, בהן המהדורה המרכזית בהנחייתה של אהריש.


=== תוכניות בידור ומציאות, סדרות דרמה, וסרטים ===
מגזין הבידור "ערב טוב עם גיא פינס" בערוץ 3 בתור כתבת (2008). סדרת הדרמה הקומית "עבודה ערבית" בתור מראיינת (2010). סדרת הדרמה הקומית "תנוחי" בערוץ 3 בתור ג'יהאד אל אסוואד (2012). תוכנית הבידור "מחוץ לחוק" בהוט קומדי סנטרל בתור מזכירת בית המשפט (2012–2013). תוכנית הבידור "אנחנו במפה" בהוט3, בתור מזכירת הקומץ (2015). סדרת הדרמה "כבודו" ב-yes בתור נורה אבו סאלם, אשתו של חאלד (2017). תוכנית המציאות "הזמר במסכה" בקשת 12, בתור החסידה והודחה תשיעית. (2020).
שיחקה בסרט הפוסט-אפוקליפטי "מלחמת העולם Z", בתור אשה פלסטינית (2013). בסרט הדרמה "תחת אותה השמש" בתור אביר (2013). בסרט הדרמה "ערבאני" בתור יוסרא (2014). בסרט הדרמה "אושר עטוף בשמיכה" בתור נאדל (2014). בסרט הסאטירה "המוסד" בתור סיגי 3000 (2019). בסרט הדרמה "גרגירי חול" של גיתית ויהל כבירי, בתור ורד (2022).


== חיים אישיים ==
ב-10 באוקטובר 2018 נישאה לשחקן והזמר היהודי-ישראלי צחי הלוי, לאחר ארבע שנות זוגיות שנשמרה בסוד מחשש להתנכלויות גזעניות משני הצדדים. במרץ 2021 נולד בנם.


== קישורים חיצוניים ==
 לוסי אהריש, ברשת החברתית פייסבוק
 לוסי אהריש, ברשת החברתית טוויטר
 לוסי אהריש, ברשת החברתית אינסטגרם
לוסי אהריש, במיזם "אישים" לתיעוד היצירה הישראלית
 לוסי אהריש, במסד הנתונים הקולנועיים IMDb (באנגלית)
לוסי אהריש, באתר "אידיבי", מאגר הידע העברי לקולנוע ישראלי ועולמי
בלוג רשמי
ערן סויסה, מיס לוסי: ריאיון עם לוסי אהריש, באתר nrg‏, 21 בנובמבר 2008
דורון חלוץ, לוסי אהריש לא מתכוונת להיות ערביית המחמד שלכם, באתר הארץ, 3 ביולי 2009
 בן שני, ‏"אנשים בלילה" עם לוסי אהריש, באתר iCast‏, 1 במאי 2013
חן מענית, ‏לוסי אהריש: ״אני צריכה קצת להתרחק מכאן ולהתגעגע״, באתר גלובס, 13 באוגוסט 2014
יורם יובל בשיחת נפש עם לוסי אהריש, טלוויזיה חינוכית, 27 בנובמבר 2014
ערן סויסה, ‏עצמאית בשטח, באתר ישראל היום, 20 במרץ 2015
 לוסי אהריש: "השתיקה של ממשלת ארה"ב היא לא הגיונית", באתר גלובס, 16 באוקטובר 2015
 רותי שילוני, ‏לוסי אהריש: "כולם יוצאים נגדי, אני לא מפחדת", באתר ‏מאקו‏‏, ‏17 באוקטובר 2015‏
 רן בוקר, לאן את הולכת, לוסי אהריש?, באתר ynet, 30 בינואר 2016
אורלי גולדקלנג, חזקה מהרוח: לוסי אהריש במרכז הסערה, באתר nrg‏, 22 באפריל 2016
 אדם סרור‏, לוסי אהריש: "אני מקבלת איומים על חיי מערבים ויהודים", באתר וואלה!‏, 18 באוגוסט 2016
  יהודה נוריאל, "תראה את הגזענות בין היהודים לבין עצמם. לפי צבע עור! זו גזענות נאצית. ועם כזה, ששכח את ההיסטוריה שלו - לא יכול להיות דמוקרטי", באתר "ידיעות אחרונות", 28 באוקטובר 2016
  איתי אילנאי, "הייתי מתה מבפנים אם לא הייתי יכולה לצעוק את מה שכואב לי", באתר "ידיעות אחרונות", 21 ביוני 2017
 איתי שטרן, לוסי אהריש: "ואם הייתי אתיופית, היה לי קל יותר?", באתר הארץ, 16 באוגוסט 2017
איימן סיכסק, לוסי אהריש: "אני גם ערבייה וגם ישראלית. אני לא במשבר זהות ולאנשים קשה לקבל את זה", באתר את, 1 באוקטובר 2017
שיר זיו, ‏"הרבה אנשים רוצים לראות אותי נכשלת, ולא בא לי לתת להם את התענוג הזה", באתר ישראל היום, 10 במאי 2018
שגיאות פרמטריות בתבנית:יוטיוב 'סוג: פגישה עם רוני קובן, כאן 11, 15 באוקטובר 2018,' אינו ערך חוקי  לוסי אהריש, פגישה עם רוני קובן, כאן 11, 15 באוקטובר 2018,  באתר יוטיוב
  יהודה נוריאל, "בתוך תוכי ידעתי, מהרגע הראשון, שצחי הולך להיות האבא של הילדים שלי. קול פנימי אמר לי: תילחמי. תלכי עד הסוף", באתר "ידיעות אחרונות", 3 באפריל 2019
  דנה ספקטור, "בדיוק חשבתי שהנה הכל הסתדר לי וכאילו חיכו לי בפינה. את מאושרת? טוב לך? יופי, עכשיו בואי וניקח לך את הכל", באתר "ידיעות אחרונות", 16 באפריל 2021


== הערות שוליים ==