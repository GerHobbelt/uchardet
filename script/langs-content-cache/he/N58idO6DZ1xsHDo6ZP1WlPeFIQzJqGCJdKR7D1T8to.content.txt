revision: 36485340
title: "\u05D0\u05E0\u05D9\u05E1\u05D8 \u05D0\u05E0\u05D3\u05E8\u05D9\u05D0\u05E0\u05D0\
  \u05E0\u05D8\u05E0\u05D0\u05D9\u05D9\u05E0\u05D4"
url: https://he.wikipedia.org/wiki/%D7%90%D7%A0%D7%99%D7%A1%D7%98_%D7%90%D7%A0%D7%93%D7%A8%D7%99%D7%90%D7%A0%D7%90%D7%A0%D7%98%D7%A0%D7%90%D7%99%D7%99%D7%A0%D7%94


---

אניסט אנדריאנאנטנאיינה אבל (בצרפתית: Anicet Andrianantenaina Abel; נולד ב-13 במרץ 1990 באנטננריבו שבמדגסקר) הוא כדורגלן מלגשי המשחק בעמדת הקשר.


== קריירת מועדונים ==


=== תחילת הקריירה ===
אנדריאנאנטנאיינה נולד באנטננריבו שבמדגסקר, והחל לשחק במחלקת הנוער של אז'אסייה המקומית. בהמשך עבר אנדריאנאנטנאיינה למחלקת הנוער של אוסר הצרפתית, ובשנת 2008 החל לשחק באוסר ב', קבוצת המילואים של המועדון. הוא ערך בקבוצת המילואים 42 הופעות ליגה, בהן הבקיע ארבעה שערים.


=== צ'רנומורץ בורגס ===
ב-8 בספטמבר 2011 חתם אנדריאנאנטנאיינה לשלוש עונות בצ'רנומורץ בורגס מליגת העל הבולגרית. ב-10 בספטמבר ערך את הופעת הבכורה שלו במועדון, כששיחק 90 דקות בניצחון 0–4 על וידימה-רקובסקי סבליאבו במסגרת המחזור החמישי בליגה. ב-17 בספטמבר הבקיע את שער הבכורה שלו במועדון, שער בדקה ה-55 בניצחון 0–3 על סבטקביצה טרגובישטה במסגרת המחזור השישי בליגה. ב-20 בנובמבר הבקיע צמד בניצחון 0–4 על לוקומוטיב סופיה במסגרת המחזור ה-14 בליגה. הוא שיחק במועדון במשך חצי עונה, בה ערך 11 הופעות ליגה והבקיע שישה שערים. ב-6 בינואר 2012 שוחרר מהמועדון לאחר שטען כי ברצונו לפרוש מכדורגל ולחזור למדגסקר.


=== צסק"א סופיה ===
ב-23 בינואר 2012, על-אף טענתו כי ברצונו לפרוש מכדורגל, הוצג אנדריאנאנטנאיינה כשחקנה החדש של צסק"א סופיה מליגת העל הבולגרית. ב-19 באוגוסט ערך את הופעת הבכורה שלו במועדון, כששיחק 90 דקות בתיקו 1-1 נגד צ'רנומורץ בורגס במסגרת המחזור השני בליגה. ב-15 בספטמבר הבקיע את שערי הבכורה שלו במועדון, צמד שערים בניצחון 1–3 על בוטב וראצה במסגרת המחזור החמישי בליגה. הוא שיחק במועדון במשך עונה אחת, בה ערך 26 הופעות ליגה והבקיע שישה שערים. צסק"א סופיה סיימה במקום השלישי בליגה.


=== בוטב פלובדיב ===
לקראת עונת 2013/2014 חתם בבוטב פלובדיב מליגת העל הבולגרית. ב-21 ביולי 2013 ערך את הופעת הבכורה שלו במועדון, כששיחק 90 דקות בניצחון 1–2 על לבסקי סופיה במסגרת המחזור הראשון בליגה. ב-28 ביולי כבש את שער הבכורה שלו במועדון, שער בדקה ה-50 בניצחון 1–7 על פירין גוצה דלצ'ב מסגרת המחזור השני בליגה. ב-14 בספטמבר הוא הבקיע צמד שערים בניצחון 0–2 על לוקומוטיב פלובדיב בדרבי במסגרת המחזור השמיני בליגה. בוטב פלובדיב סיימה את העונה במקום הרביעי, כשלזכותו 35 הופעות ליגה ועשרה שערים.


=== לודוגורץ ראזגרד ===
בחודש יולי 2014 הצטרף ללודוגורץ ראזגרד מליגת העל הבולגרית, כתוצאה מבעיות כלכליות בבוטב פלובדיב. ב-16 ביולי ערך אנדריאנאנטנאיינה את הופעת הבכורה שלו במועדון, כשנכנס כמחליף בדקה ה-63 והבקיע שער בניצחון 0–4 על F91 דודלאנג' במסגרת מוקדמות ליגת האלופות לעונת 2014/2015. ב-19 ביולי ערך  את הופעת הבכורה שלו בליגה, כשנכנס כמחליף בדקה ה-58 בהפסד 0–1 לחאסקובו במסגרת המחזור הראשון בליגה. ב-23 באוגוסט הבקיע את שערי הבכורה שלו במועדון, צמד שערים בתיקו 2-2 נגד לוקומוטיב סופיה במסגרת המחזור השישי בליגה. ב-16 בספטמבר ערך את הופעת הבכורה שלו בליגת האלופות, כששיחק 90 דקות בהפסד 1–2 לליברפול במסגרת המחזור הראשון בשלב הבתים. בתום העונה זכתה לודוגורץ ראזגרד באליפות בולגריה, כשהוא עורך 22 הופעות ליגה ומבקיע שלושה שערים. הוא הוסיף ארבע הופעות בליגת האלופות. בעונת 2015/2016, שהסתיימה גם היא באליפות של לודוגורץ ראזגרד, ערך 21 הופעות ליגה, חמש בלבד מתוכן בהרכב הפותח.


== קריירה בינלאומית ==
ב-6 בספטמבר 2015 ערך את הופעת הבכורה שלו בנבחרת מדגסקר, כששיחק 90 דקות בתיקו 0-0 נגד נבחרת אנגולה במסגרת מוקדמות גביע אפריקה לאומות 2017. ב-13 באוקטובר הבקיע את שער הבכורה שלו בנבחרת, שער בפנדל בדקה ה-34 בתיקו 2-2 נגד נבחרת הרפובליקה המרכז אפריקאית במסגרת המשחק הראשון בסיבוב הראשון של מוקדמות מונדיאל 2018. אנדריאנאנטנאיינה שיחק גם במשחק הגומלין ובשני משחקי הסיבוב השני נגד נבחרת סנגל, בו הודחה נבחרתו.


== תארים ==
לודוגורץ ראזגרדאליפות בולגריה (2): 2014/2015, 2015/2016
הסופר קאפ הבולגרי (1): 2014/2015


== קישורים חיצוניים ==

פרופיל, באתר Transfermarkt
פרופיל, באתר Soccerway
פרופיל, באתר National Football Teams
פרופיל, באתר FootballDatabase.eu


== הערות שוליים ==