revision: 35302104
title: "\u05D3\u05DE\u05D1\u05D5 (\u05E1\u05E8\u05D8, 2019)"
url: https://he.wikipedia.org/wiki/%D7%93%D7%9E%D7%91%D7%95_(%D7%A1%D7%A8%D7%98,_2019)


---

דמבו (באנגלית: Dumbo) הוא סרט הרפתקאות ופנטזיה אמריקאי שיצא לאקרנים בשנת 2019, תחת הפקתם של אולפני וולט דיסני ובהפצתם. הסרט מהווה עיבוד מחודש ורופף לסרט באותו השם של אולפני דיסני שיצא לאקרנים בשנת 1941.
הסרט מבוים על ידי טים ברטון ומשתתפים בו קולין פארל, אווה גרין, דני דה ויטו, מייקל קיטון ואלן ארקין בתפקידים ראשיים. הסרט יצא לאקרנים ב-29 במרץ 2019. בישראל, הסרט יצא לאקרנים ב-28 במרץ 2019.


== תקציר העלילה ==
לאחר שהולט, כוכב קרקס לשעבר, חוזר משירות במלחמת העולם הראשונה  הוא מגלה שחייו השתנו ללא הכר. בניסיון לפרנס את עצמו ואת שני ילדיו, הוא מגלה שיהיה עליו לשנות מקצוע, ומסכים להמשיך לעבוד בקרקס של מקס מדיצ'י בתור מטפל ומאמן של פילי הקרקס. בתקופה זו נולד הפיל הצעיר בשם דמבו, אשר נאבק לשרוד במקום לאחר שאוזניו הענקיות - באופן יוצא דופן - הפכו אותו לבדיחת הקרקס והקהל. לאחר שילדיו של הולט מגלים שביכולתו של הפיל הצעיר לעוף בעזרת אוזניו הרחבות, הקרקס עושה קאמבק מרהיב ומושך אליו את היזם הכריזמטי וי. איי. ואנדרוויר, המגייס את הפיל המוזר ל"דרימלנד" (ארץ החלומות), מיזם בידור חדשני ופנטסטי. אך בעוד דמבו ממריא לגבהים חדשים, לצידה של הלוליינית הצרפתייה והיפהפייה, קולט מארצ'נט, הולט מגלה שמתחת למעטה הנוצץ, דרימלנד מלאה בסודות אפלים.


== צוות השחקנים והדיבוב העברי ==
קולין פארל/ערן מור - הולט פרייר, כוכב קרקס לשעבר מקנטקי שחוזר לביתו ומגלה שחייו התהפכו. הולט נשכר על ידי מקס על מנת לטפל בפיל הצעיר שנולד לאחרונה, שעימו שני ילדיו מתיידדים.
אווה גרין/גלי הראל - קולט מארצ'נט, אמנית טרפז צרפתייה שמופיעה בקרקס. בהמשך הופכת לזוגתו החדשה של הולט.
דני דה ויטו/אבי פניני - מקס מדיצ'י, בעלי הקרקס הקטן שנרכש על ידי ואנדרמייר, בסוף הסרט מקים קרקס חדש.
מייקל קיטון/יגאל שדה - וי. איי. ואנדרווייר, יזם אכזרי ומסתורי שרוכש את הקרקס על מנת להרוויח כסף מעובדת היותו של הפיל האטרקציה המרכזית של הקרקס.
אלן ארקין/צביקה פורמן - ג'יי גריפין רמינגטון טייקון מהוול סטריט.
ניקו פרקר/איה שני - מילי פרייר, בתו של הולט. חובבת מדע.
פינלי הובינס/עידו רבי - ג'ו פרייר, בנו של הולט. רוצה להיות אומן קרקס כמו הוריו.
דאוביה אופארי/יורם יוספסברג - רונגו.
ג'וזף גאט/אורי זלצמן - נילס סקלינג.
שרון רוני/שירלי לילו - מיס אטלנטיס.
מייקל באפר/צביקה פורמן - בריטון בייטס, המנהל של מיזם "דרימלנד".
פרנק בורוק - פאק.
ג'ו אוזמונד - הטבח של הקרקס.


== הפקה ==


=== פיתוח ===
ב-8 ביולי 2014, אולפני דיסני הכריזו שעיבוד בלייב-אקשן עבור סרטם באותו השם משנת 1941 נמצא בשלבי הפיתוח. עם ההכרזה, האולפנים אישרו שהתסריטאי אהרון קרוגר יכתוב את התסריט עבור הסרט ושהמפיק ג'סטין שפרינגר נשכר למלאכת ההפקה יחד עם קרוגר. ב-10 במרץ 2015, האולפנים הכריזו שהבמאי טים ברטון יביים את הסרט. ב-15 ביולי 2017, הוכרז שהסרט ייצא לאקרנים ב-29 במרץ 2019.


=== ליהוק ===
בינואר 2017, נודע כי וויל סמית' ניהל משא ומתן על גילום דמותו של הולט פרייר, אב לילדים שמפתחים חברות עם הפיל הצעיר לאחר שגילו אותו בקרקס. עם זאת, מאוחר יותר, סמית' נשר מהפרויקט עקב "בעיות תזמון", כמו כן בגלל סיבות אחרות. התפקיד הוצע גם לכריס פיין וקייסי אפלק לפני שקולין פארל לוהק לתפקיד.
במרץ 2017, אווה גרין ודני דה ויטו הצטרפו לצוות השחקנים. באפריל 2017, מייקל קיטון הצטרף לצוות לשחקנים, לאחר שהאולפנים ניהלו משא ומתן עם טום הנקס על גילום דמותו של ואנדרווייר. במהלך קיץ 2017 דוביה אופראי, ג'וזף גאט ואלן ארקין הצטרפו לצוות השחקנים. דה ויטו אמר ש"[הוא אוהב] את טים וש[הוא] יעשה הכל כדי להיות איתו בסרט". דה ויטו הוסיף ואמר שברטון הוא "תמיד נלהב, תמיד אמן, תמיד חושב על מלאכה, תמיד מצייר עם מוחו", וכי הוא הרגיש כ"חלק כלשהו מלוח צבעים, ערכית צבעים" במהלך צילומי הסרט.


=== צילומים ===
הפקת הסרט החלה במאי 2017, בעוד צילומי הסרט החלו במהלך יולי 2017 בבריטניה. במקור, צילומי הסרט היו אמורים להתחיל במרץ 2017, אך נדחו מכיוון שדמותו של ואנדרווייר עוד לא לוהקה. במהלך הצילומים, צוות ההפקה השתמש בשני אביזרים דמויי פילים על מנת לקבל תחושה של הגודל והצורה של הפיל במהלך הסצנה; ביחס לזווית הצילום והתאורה. שלא כמו בשאר העיבודים המחודשים של אולפני וולט דיסני לסרטיהם המונפשים עד כה, רוב הסרט צולם בסטים ריאלסטיים באולפני פיינווד וקרדינגטון איירפילד שבבריטניה.


=== גמר הפקה ===
האפקטים חזותיים עבור הסרט סופקו על ידי החברות "Moving Picture Company", "Framestore" ו-"Rise FX", תחת פיקוחו של פטריק לדה, ריצ'רד הובר, ג'ונתן ובר, ריצ'רד סטאמרס והופקו על ידי האל קוזנס עם עזרתן של החברות "Rising Sun Pictures" ו-"Rodeo FX". הסרט נערך על ידי כריס לבנזון, ששיתף פעולה עם ברטון בסרטיו הקודמים.


=== פסקול ===
ב-4 באוקטובר 2017, נחשף שהמלחין דני אלפמן, ששיתף פעולה פעמים רבות עם ברטון ברבים מסרטיו, ילחין את הפסקול עבור הסרט, שישלב את המוזיקה מאת פרנק צ'רצ'יל ואוליבר ואלס מהסרט המקורי. הזמרת הנורווגית AURORA תבצע עבור העיבוד המחודש קאבר של השיר "Baby Mine" מהסרט המקורי.


== קישורים חיצוניים ==

 אתר האינטרנט הרשמי של דמבו דמבו, ברשת החברתית טוויטר
 "דמבו", במסד הנתונים הקולנועיים IMDb (באנגלית)
 "דמבו", באתר Rotten Tomatoes (באנגלית)
 "דמבו", באתר Box Office Mojo (באנגלית)
"דמבו", באתר Metacritic (באנגלית)
"דמבו", באתר דיסני+ סרטים (באנגלית)
 "דמבו", במסד הנתונים הקולנועיים KinoPoisk (ברוסית)ביקורות

 נתנאל שלומוביץ, דמבו החדש עדיין מרגש, אבל מעריצי הפיל עם האוזניים הגדולות ייצאו מאוכזבים, באתר הארץ, 28 במרץ 2019
אבנר שביט‏, אתה נראה פיל: "דמבו" של טים ברטון הוא סרט מרהיב, מרגש ונפלא, באתר וואלה!‏, 28 במרץ 2019
ארז דבורה, ביקורת סרט - "דמבו": לא מעופף, מתרסק, באתר ynet, 29 במרץ 2019
יואב לוסטיג, ‏כשלים בהמראה, בעיתון מקור ראשון, 14 באפריל 2019