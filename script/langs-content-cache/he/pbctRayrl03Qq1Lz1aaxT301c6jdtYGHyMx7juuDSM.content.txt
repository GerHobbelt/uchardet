revision: 36471505
title: Bit
url: https://he.wikipedia.org/wiki/Bit


---

bit (בִּיט) היא אפליקציית תשלומים מבית בנק הפועלים, שבאמצעותה ניתן לשלם ולקבל תשלום. האפליקציה נתמכת במערכות ההפעלה אנדרואיד ו-iOS.
בפברואר 2021 אישר בנק ישראל ל-bit לשמש כארנק דיגיטלי.


== היסטוריה ==
האפליקציה, שפותחה על ידי בנק הפועלים, הושקה בדצמבר 2016, במטרה לספק ממשק לביצוע תשלומים באמצעות הטלפון החכם, תוך חיוב כרטיס האשראי של המשלם. בשלב הראשון האפליקציה אפשרה העברת כספים בין אנשים, ובהמשך נוספה האפשרות לבקשת תשלום. בשלב הבא נוספה האפשרות לאסוף כסף מקבוצת אנשים באמצעות בחירה באנשי קשר או על ידי שליחת קישור לווטסאפ. בהמשך, bit החלה לאפשר ללקוחותיה קבלת זיכויים מחברות ביטוח, קרנות פנסיה ושירותי בריאות, ישירות לחשבון הבנק. כמו כן, bit החלה לאפשר תשלום במגוון אתרים ואפליקציות. בנוסף, bit מאפשרת לעסקים ולעצמאים לקבל תשלום באמצעות האפליקציה.
באוגוסט 2020 הודיע בנק הפועלים על פתיחת ה-API של היישומון לשימושם של מפתחים, אך נכון לינואר 2022 הדבר לא יצא לפועל.
האפליקציה אפשרה חיוב של אותו כרטיס אשראי ממכשירי טלפון שונים. משתמשים התלוננו שיכולת זו מהווה פרצת אבטחה, ושבפועל נגנבו להם אלפי שקלים תוך שימוש בפירצה זו. הפירצה נובעת משום שגם מי שאינו בעל הכרטיס אך בידיו פרטי כרטיס האשראי יכול לחייב כרטיס אשראי זה. בנק הפועלים הודיע על סגירת אפשרות זו.


== אופן התשלום ==
זיהוי מקבל התשלום נעשה לפי מספר הטלפון הסלולרי שלו, שגם בו מותקנת אפליקציית bit. לאחר שהמשלם סיים את העברת התשלום באמצעות האפליקציה, המוטב מקבל הודעה על התשלום שהועבר אליו, ועליו לאשר את קבלתו תוך שלושה ימים. את מספר הטלפון של המוטב ניתן לבחור מתוך רשימה של מוטבים קודמים, או להקליד מספר של מוטב חדש. מספר טלפון אינו כולל ספרת ביקורת, ולכן טעות בהקלדת המספר לא תזוהה על ידי האפליקציה, והכסף יועבר אל בעל המספר השגוי, שברצותו יקבל את הכסף שהועבר אליו וברצותו יתעלם מההעברה השגויה.
העברת כספים באמצעות האפליקציה, כאשר היא מבוצעת בין משתמשים פרטיים, נעשית תוך חיוב כרטיס האשראי של המשלם, שמחויב במועד חיוב כרטיס האשראי, וקבלת הסכום באופן מידי בחשבונו של מקבל התשלום, המחויב בעמלת שורה (מלבד חשבונות בנק הפועלים הפטורים מעמלה). להערכת העיתון TheMarker סבסוד זה, בדמות אשראי ללא ריבית, עלה לבנק הפועלים 250 מיליון ש"ח בארבע השנים הראשונות לפעולתו. בשנת 2022 פורסמו הערכות שהפעלת האפליקציה עולה לבנק הפועלים יותר מ-100 מיליון ש"ח בשנה.
סכום ההעברה המצטבר מוגבל ל-3,600 ש"ח ליום ו-12,000 ש"ח לחודש. הסכום אותו ניתן לקבל בשנה קלנדרית באמצעות bit, בחשבון שאינו עסקי, לא יעלה על 50,000 ש"ח.
בשנת 2023 הושקה באפליקציה אפשרות לתשלום מרחוק בעמדות שירות עצמי, שתאפשר לילדים לבצע רכישות ללא כרטיס אשראי או מזומן.


== קישורים חיצוניים ==
 אתר האינטרנט הרשמי של ‏bit
הכירו את Bit: להעביר מזומן לנכד מהסמארטפון - בשלושה קליקים, באתר TheMarker
עידן בן טובים, בלי ידיים: מעכשיו אפשר לשלם עם ביט בבתי עסק ללא הגבלה, באתר Geektime, ‏27.04.2020
מחקר שוק: יישומוני העברות P2P, באתר רשות התחרות, 21 ביולי 2021
 מיכאל רוכוורגר, בנק ישראל מסייע לביט של הפועלים — וחוסך לבנק 100 מיליון שקל בשנה, באתר TheMarker‏, 20 בנובמבר 2022


== הערות שוליים ==