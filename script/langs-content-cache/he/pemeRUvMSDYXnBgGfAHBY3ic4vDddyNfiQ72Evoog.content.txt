revision: 35999424
title: "\u05D0\u05D5\u05E0\u05D9\u05D1\u05E8\u05E1\u05D9\u05D8\u05EA \u05E1\u05D8\u05D5\
  \u05E7\u05D4\u05D5\u05DC\u05DD"
url: https://he.wikipedia.org/wiki/%D7%90%D7%95%D7%A0%D7%99%D7%91%D7%A8%D7%A1%D7%99%D7%98%D7%AA_%D7%A1%D7%98%D7%95%D7%A7%D7%94%D7%95%D7%9C%D7%9D


---

אוניברסיטת סטוקהולם (בשוודית: Stockholms universitet) היא אוניברסיטה ציבורית בסטוקהולם, שוודיה, שנוסדה כמכללה בשנת 1878, עד שנת 1960 כשהוענק לה מעמד של אוניברסיטה. היא אחד המוסדות האקדמיים הגדולים בסקנדינביה, עם למעלה מ-39,000 סטודנטים (2007) ב-4 פקולטות שונות: משפטים, מדעי הרוח, מתמטיקה ומדעי הטבע, והאוניברסיטה ה-4 הוותיקה ביותר בשוודיה. האוניברסיטה דורגה במקום ה-84 בדירוג האקדמי של אוניברסיטאות בעולם (ARWU).
אוניברסיטת סטוקהולם מציעה כ-1,200 קורסים בתחומים שונים כגון משפטים, כלכלה, מדע המדינה, דרמטורגיה, פיזיקה, כימיה וגאוגרפיה.


== היסטוריה ==
היוזמה להקמת אוניברסיטה בסטוקהולם נלקחה על ידי מועצת העיר סטוקהולם. התהליך הושלם בדצמבר 1865 כשהוחלט להקים קרן ועדה להקמת "מוסד להשכלה גבוהה בעיר הבירה". 9 חברי הוועדה היו אזרחים בולטים ומכובדים, אשר סייעו בהתפתחות המדע והחברה.
הצעד החשוב הבא התרחש באוקטובר 1869, כשאגודת מכללת האוניברסיטה של סטוקהולם הוקמה. כמה מחברי הוועדה הפכו לחברי האגודה, מתוכם פרופסור פר הנריק מאלסטן (Pehr Henrik Malmsten). משימתה של האגודה הייתה להקים אוניברסיטה בעיר סטוקהולם, אשר "לא תתמוסס עד להקמת המכללה ועתידה יובטח". תזכיר המכללה אומץ במאי 1877, וכבר בסמסטר הסתיו של השנה הבאה החלה פעילותה.
בשנת 1878 החלה מכללת האוניברסיטה Stockholms högskola בפעילותה, עם סדרת הרצאות פתוחות לקהל בנושא מדעי הטבע. ציון דרך משמעותי בתולדות האוניברסיטה הוא מינויה של סופיה קובלבסקיה במחלקה למתמטיקה ב-1889, מה שהפך אותה לפרופסורית השלישית באירופה. ב-1904 הפכה המכללה למוסד רשמי להענקת תארים.
תחילה, היה מתחם האוניברסיטה ממוקם במרכז סטוקהולם באובזרווטוריילונדן, אך עם עלייה מתמדת במספר הנרשמים, נדרש להעתיק את קמפוס האוניברסיטה למקום גדול יותר.
מאז 1970, מתקיימות רוב פעילויותיה של האוניברסיטה במתחם הקמפוס העיקרי בצפון מרכז העיר, שהיה בשימוש האקדמיה המלכותית לחקלאות ויעור. בשנת 1988 נבנה בקמפוס בניין אאולה מגנה.
המקום נבחר לארח בשנת 2019 את הויקימניה, הכנס השנתי הבינלאומי של קרן ויקימדיה.


== בוגרים בולטים ==
סוונטה ארהניוס - כימאי שוודי, חתן פרס נובל לכימיה לשנת 1903.
הנס פון אוילר-שלפין - ביוכימאי שוודי, חתן פרס נובל לכימיה לשנת 1929.
ג'ורג' דה הוושי - חתן פרס נובל לכימיה לשנת 1943.
גונאר מירדאל - חתן פרס נובל לכלכלה לשנת 1974.
תומאס טראנסטרמר - סופר ומשורר, חתן פרס נובל לספרות לשנת 2011.
אינגמר ברגמן - במאי ושחקן.
קארל בילדט - פוליטיקאי ודיפלומט, ראש ממשלת שוודיה לשעבר.
הנס בליקס - שר החוץ השוודי וראש הסוכנות הבינלאומית לאנרגיה אטומית לשעבר.
דאג המרשלד - דיפלומט שוודי.
מדלן, נסיכת שוודיה
אולוף פלמה - ראש ממשלת שוודיה לשעבר.
אנדראס פפנדראו - כלכלן, מדינאי ופוליטיקאי יווני.
יורגוס פפנדראו - ראש ממשלת יוון לשעבר.
פרדריק ריינפלט - פוליטיקאי וכלכלן שוודי, ראש ממשלת שוודיה לשעבר.
פיטר לינדגרן - מוזיקאי שוודי.
כריסטר פוגלסנג - פיזיקאי ואסטרונאוט שוודי.


== הספרייה ==
ספריית אוניברסיטת סטוקהולם היא אחת הספריות הגדולות למחקר ואחד ממוסדות התרבות הפופולריים ביותר בסטוקהולם, עם כ-1.5 מיליון מבקרים בשנה. הספרייה מהווה גם כן מקום מפגש בקמפוס ומרכז לזרימת מידע באוניברסיטה.


== קישורים חיצוניים ==

 אתר האינטרנט הרשמי של אוניברסיטת סטוקהולם (בשוודית) אוניברסיטת סטוקהולם, ברשת החברתית טוויטר
 אוניברסיטת סטוקהולם, ברשת החברתית אינסטגרם


== הערות שוליים ==