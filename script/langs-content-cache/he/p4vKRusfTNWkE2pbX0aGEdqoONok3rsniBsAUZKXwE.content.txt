revision: 36247877
title: "\u05E6\u05D1\u05D9 \u05DC\u05E0\u05D6\u05DE\u05DF"
url: https://he.wikipedia.org/wiki/%D7%A6%D7%91%D7%99_%D7%9C%D7%A0%D7%96%D7%9E%D7%9F


---

צבי לנזמן (נולד ב–27 ביוני 1983) הוא במאי, צלם ומפיק קולנוע וטלוויזיה ישראלי. יוצר "הטיפול" (כאן 11) המתעד לראשונה טיפולי המרה מתוך חדר הטיפולים, זוכה פרס חבר השופטים בפסטיבל דוקאביב ומענק הפקה של קרן סאנדנס.


== ביוגרפיה ==
לנזמן נולד בירוחם למשפחה דתית. אימו היא הרבנית לאה שקדיאל. התחנך בבית ספר ממלכתי דתי "קול יעקב" ובתיכון למדעים ואומנויות בירושלים במגמת אומנות. בין השנים 2002–2006, התגייס לנזמן ליחידת עורב נח"ל, שירת כמ"מ וקצין הדרכה בגדוד הסיור הבדואי ולאחר שחרורו השתלב בלימודי מחול בלהקת ורטיגו, למד קולנוע במדרשה לאומנויות בית ברל. בין השנים 2008–2013, השלים את לימודי הקולנוע בבית הספר סם שפיגל לקולנוע וטלוויזיה בהצטיינות.
בשנת 2020 הקים חברה להפקות קולנוע וטלוויזיה Tree House Productions.


== סרטיו כבמאי ==
בשנת 2011, כתב, ביים וכיכב את "חום גופך" סרט סטודנטים עלילתי קצר שהשתתף בפסטיבלים לקולנוע הומו-לסבי ברחבי העולם ובין היתר בת"א, במומביי, בסן פרנסיסקו ובסלוניקי. לנזמן אף שיחק בסרט. בשנת 2014, ביים את "אחרית דבר", גם הוא סרט עלילתי קצר, אשר זכה בציונים לשבח בפסטיבלים לסרטי סטודנטים בתל-אביב ובמינכן, הוא הוקרן בפסטיבל ירושלים ובפסטיבל ShorTS איטליה וזכה גם בפרסי סם שפיגל לסרט לצילום (איתן חתוכה) פרס המשחק (יוסף כרמון).
בין השנים 2016–2018, ביים יחד עם הבמאי איתי עקירב את "שפה חיה" - מקבץ סרטים קצרים אודות משוררים עכשוויים.
בשנת 2021, ביים את הסרט הדוקומנטרי הראשון שלו באורך מלא "הטיפול". הסרט עוקב אחר מטופלי המרה וחושף לראשונה את הנעשה בתוך העולם הסגור של חדרי הטיפול, הוא נתמך על ידי כאן 11, הקרן החדשה לקולנוע ולטלוויזיה, קרן מימונידס, והקרן היוקרתית של מכון סאנדאנס, ארה״ב. הסרט "הטיפול" זכה בפרס חבר השופטים בפסטיבל דוקאביב 2021, הוקרן בתחרות הרשמית פסטיבל הקולנוע הבינ״ל סנטה ברברה, בתחרות הרשמית בפסטיבל Movies That Matter בהאג, בפסטיבל הקולנוע היהודי של סן פרנסיסקו ונבחר להפצה על ידי The Film Collaborative, לוס אנג׳לס.


== סרטיו כצלם ==
בשנת 2015, שימש לנזמן כצלם של הסרט ״בית האילמת״ בבימוי של תמר קיי זוכה פסטיבל פול פריים, קרקוב, IDFA ונכלל בשורטליסט (2017) לאוסקר.
בשנת 2017, צילם את הסדרה "מלאכי השביל" של תאגיד השידור הציבורי כאן ובאותה השנה ביצע צילום נוסף לסרט ״המוזיאון״ של הבמאי רן טל.
בשנת 2018, צילם את הסדרה הדוקומנטרית הישראלית "אמבולנס" של רשת 13 ובשנת 2019 צילם את סדרת הרשת ״המדור לחיפוש קרובים״ של תאגיד השידור הישראלי.


== חייו האישיים ==
לנזמן רווק ומתגורר בתל אביב.


== פילמוגרפיה נבחרת ==
בית האילמת (2015)
אמבולנס (2018)
הטיפול (2021)


== קישורים חיצוניים ==

צבי לנזמן, במיזם "אישים" לתיעוד היצירה הישראלית
 צבי לנזמן, במסד הנתונים הקולנועיים IMDb (באנגלית)
צבי לנזמן, באתר ספר הקולנוע הישראלי
צבי לנזמן, באתר (איגוד הבמאיות והבמאים)


== הערות שוליים ==