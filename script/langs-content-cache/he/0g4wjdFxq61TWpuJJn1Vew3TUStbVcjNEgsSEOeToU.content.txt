revision: 36253844
title: "\u05D0\u05DE\u05E0\u05D5\u05DF \u05D0\u05D4\u05E8\u05D5\u05E0\u05D9"
url: https://he.wikipedia.org/wiki/%D7%90%D7%9E%D7%A0%D7%95%D7%9F_%D7%90%D7%94%D7%A8%D7%95%D7%A0%D7%99


---

אמנון אהרוני (נולד ב-7 בינואר 1943) הוא פרופסור (אמריטוס) לפיזיקה בבית הספר לפיזיקה ואסטרונומיה של אוניברסיטת תל אביב ובמחלקה לפיזיקה של אוניברסיטת בן-גוריון בנגב. לאחר שנים בהן עסק בפיזיקה סטטיסטית [תופעות קריטיות, מערכות אקראיות, פרקטלים ופרקולציה (חלחול)], מתמקדים מחקריו העכשוויים בתיאוריה של מצב מוצק ובמיוחד בפיזיקה מזוסקופית  ובספינטרוניקה. אהרוני חבר האקדמיה הלאומית הישראלית למדעים, חבר זר לשם כבוד באקדמיה האמריקאית לאמנויות ולמדעים ובאקדמיות נוספות. זכה במספר פרסים, בהם פרס רוטשילד במדעי הפיזיקה ופרס ראנדרס, המוענק מדי שנתיים על ידי מלך נורווגיה.


== קורות חיים ==
אמנון אהרוני נולד בירושלים וגדל בנתניה. הוא קיבל את התואר הראשון בפיזיקה ובמתמטיקה מהאוניברסיטה העברית בשנת 1964. התזה לתואר השני שלו, שהוגשה בשנת 1965 בהנחיית גדעון רכבי, עסקה בקירוב בורן עם גלים מעוותים לריאקציות גרעיניות. את הדוקטורט קיבל אהרוני מאוניברסיטת תל אביב בהנחיית יובל נאמן. נושא הדוקטורט: "אספקטים בהפרות של סימטריית היפוך זמן".
אהרוני שימש חוקר בכיר בצה"ל ובמשרד הביטחון בשנים 1965–1972 ובמקביל עבד כאסיסטנט באוניברסיטת תל אביב. לאחר מכן נסע לארצות הברית לפוסט-דוקטורט באוניברסיטאות קורנל עם מיכאל פישר , הרווארד, אוניברסיטת קליפורניה בסן דייגו ובמעבדות בל במוריי היל.
הוא שב ארצה בשנת 1975 והצטרף לסגל אוניברסיטת תל אביב כפרופסור חבר לפיזיקה. בשנת 1979 קודם לפרופסור מן המניין. משנת 1990 הופקד על הקתדרה על שם משה נוסנצוייג בפיזיקה סטטיסטית. יצא לפנסיה כפרופסור אמריטוס בשנת 2006. בשנים 2003–2013 היה אהרוני גם פרופסור באוניברסיטת בן-גוריון, ומ-2013 עד 2019 היה פרופסור מחקר אמריטוס לפיזיקה שם.
במהלך השנים היה אהרוני פרופסור אורח וחוקר אורח במוסדות אקדמיים רבים. בין היתר באוניברסיטאות הרווארד, MIT, בוסטון וטוקיו, במכונים ללימודים מתקדמים בירושלים ובבייג'ינג ובמכון הבינלאומי לפיזיקה בנאטאל (ברזיל), פרופסור אורח בכיר באוניברסיטת צ'אנג קונג בטאיוואן וחוקר אורח במעבדות Bell, IBM, NTT, במעבדות לאומיות בארצות הברית, במרכז למדע חישובי בבייג'ינג ובמכון למדע בסיסי בדייז'און (קוריאה). מ-1987 עד 2013 כיהן אהרוני כפרופסור עמית באוניברסיטת אוסלו. מ-1987 הוא גם יועץ במכון ויצמן.אהרוני הוא אביהם של הפרופסור לפיזיקה עופר אהרוני, הפסיכולוגית ד"ר תמר אהרוני והפרופסור למוזיקה עידו אהרוני.


== מחקריו ==
מעברי פאזה: אהרוני יישם את חבורת הרינורמליזציה על מנת לזהות ולאפיין מחלקות אוניברסליות של נקודות קריטיות (למשל במערכות דיפוליות או קוביות) ומולטיקריטיות (למשל ביקריטיות, טטראקריטיות).
עבודתו בנושא מערכות אקראיות כללה מערכות עם שדות אקראיים
וטיפול בשאלה של מיצוע עצמי. אהרוני היה אחד הראשונים שהשתמשו בגאומטריה פרקטלית בכמה ענפים של הפיזיקה הסטטיסטית, במיוחד בקשר למבנים שונים שמופיעים בצבירים של מערכות פרקולטיביות, עם יישומים בהפקת נפט.
מגנטיות קוונטית: אהרוני הציע הסבר למבנים ולדיאגרמת הפאזות של תחמוצות מגנטיות. זה כולל את המבנה המגנטי של הקופראטים, שבהם הופיעה לראשונה מוליכות-על בטמפרטורות גבוהות, ניבוי הפאזה של זכוכית ספין בחומרים הללו, גילוי הסימטריה המיוחדת באינטראקציה של דז'יאלושינסקי-מוריה (הנקראת כיום הסימטריה של שכטמן-אנטין-וולמן-אהרוני) ופאזות מסודרות של חומרים מולטיפרואיים שונים.פיזיקה מזוסקופית: אהרוני השתתף בדיונים קריטיים על האינטרפרומטר של אהרונוב-בוהם. בשנים האחרונות הוא מתמקד באפקטים של האינטראקציה ספין-מסילה על זרמי המעבר והספין במערכות מזוסקופיות ספינטרוניות, כולל הצעות למסנני ספין שעשויים להתאים לעיבוד נתונים קוונטי.


== פרסומים ==
אהרוני חיבר שמונה ספרים וכתב יותר מ-450 מאמרים. על פי גוגל סקולר, עבודותיו מצוטטות כ-47,000 פעמים וה-H-index שלו הוא 85 (נכון לאוקטובר 2021).


=== ספרים נבחרים ===

אמנון אהרוני ואורה אנטין-וולמן. פיזיקה של מצב מוצק. האוניברסיטה הפתוחה, ישראל (2018), 600 עמ'; תרגום לאנגלית: World Scientific, Singapore (2018)


== פרסים והוקרות ==
1972: מלגת פולברייט להשתלמות בארצות הברית.
1984: פרס לנדאו בפיזיקה של מפעל הפיס (תל אביב).
1985: עמית, החברה האמריקאית לפיזיקה.
1988: חבר זר, האקדמיה הנורווגית למדעים ולמדעי הרוח (אוסלו).
1992: חבר, האקדמיה האירופאית לאמנויות, מדעים ומדעי הרוח (פריז).
1993: פרס ויצמן במדעים מדויקים של עיריית תל אביב.
1993: חבר, האקדמיה הנורווגית המלכותית למדעים (טרונדהיים).
2000: פרס רוטשילד בפיזיקה של קרן יד הנדיב (ירושלים).
2002: חבר זר לשם כבוד, האקדמיה האמריקאית לאמנויות ולמדעים (קיימברידג', מסצ'וסטס).
2003: פרס מייטנר-הומבולט, מהקרן הגרמנית ע"ש הומבולט (ביקורים בקלן, דרזדן ומיינץ).
2003: פרס ראנדרס, שניתן על ידי מלך נורווגיה בשם המכון הנורווגי לטכנולוגיה של אנרגיה למדען זר שתרם למדע הנורווגי.
2011: עמית, המכון הבריטי לפיזיקה.
2012: חבר, האקדמיה הלאומית הישראלית למדעים.


== סטודנטים ופוסט-דוקטורנטים בולטים באקדמיה ==
ג'ואן אדלר, שמואל פישמן, סרג' גאלאם, דניאל בלנקשטיין, יובל גפן, יונתן שפיר, יגאל מאיר, רמית מר, ליאור קליין, איקסו צ'אנג, סבינה טורנו, ויצ'סלב קשצ'ייבס ואקיקו יואדה.


== קישורים חיצוניים ==

אמנון אהרוני באתר אוניברסיטת בן-גוריון (באנגלית)
אמנון אהרוני באתר אוניברסיטת תל אביב
הרצאה של פרופ' אהרוני: "האם אלוהים משחק בקוביה?"
הרצאה של פרופ' אהרוני: "רנורמליזציה: מיפוי בין מערכות אטומיות, ננומטריות ומקרוסקופיות"


== הערות שוליים ==