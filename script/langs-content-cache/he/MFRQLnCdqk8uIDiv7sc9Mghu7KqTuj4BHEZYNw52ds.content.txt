revision: 36096064
title: "\u05E9\u05D9\u05E8\u05D4 \u05E9\u05E7\u05D3"
url: https://he.wikipedia.org/wiki/%D7%A9%D7%99%D7%A8%D7%94_%D7%A9%D7%A7%D7%93


---

שירה שקד (נולדה בתל אביב ב-1981) היא פסנתרנית ומוזיקאית ישראלית.


== ביוגרפיה ==
נולדה בתל אביב. ניגנה בפסנתר מגיל 4. בשנת 1989 החלה ללמוד אצל עדינה ורטהיים בקונסרבטוריון הישראלי למוזיקה תל אביב, שם סיימה בהצטיינות בשנת 1999.
את שירותה הצבאי, בין השנים 1999–2001, עשתה במעמד "מוזיקאית מצטיינת". במקביל לשירות בצבא החלה שירה לימודים באקדמיה הישראלית למוזיקה ע"ש סמואל רובין (כיום בית הספר למוזיקה ע"ש בוכמן-מהטה) עם פרופ' מיכאל בוגוסלבסקי ודר' מרק שבינר, תלמידיו של הפסנתרן איסר סלונים. בשנת 2005 קיבלה תואר B.Mus בביצוע פסנתר. בשנים 2005–2007 למדה עם פרופ' ואדים מונסטירסקי באקדמיה למוסיקה ולמחול בירושלים, ובשנת 2007 קיבלה תואר M.Mus בביצוע פסנתר. בשנת 2011 עברה שקד לארצות הברית לצורך לימודי דוקטורט עם פרופ' גילברט קאליש באוניברסיטת סטוני ברוק, ניו יורק, ובשנת 2016 קיבלה תואר DMA בביצוע פסנתר.


== חיים אישיים ==
כיום מתגוררת שקד עם בן זוגה ושני בניהם  בתל אביב.


== קריירה ==
בשנים 2006–2009 שיתפה פעולה עם המלחין שלומי פריג' והמשורר נתן זך בהקלטת שני אלבומים בהם מקריא זך משיריו על רקע מוזיקה מאת פריג'. שקד ניגנה פסנתר בהקלטות והייתה שותפה לעיבודים. האלבום הראשון יצא ב-2008 ונקרא כמה נהדרת היית, וכלל גם ואלס לפסנתר שכתב סבו של זך לכבוד טקס ההכתרה של וילהלמינה, מלכת הולנד. בעקבותיו התקיים סיבוב הופעות, כאשר את מקומו של זך על הבמה תפסו לסירוגין אלכס אנסקי, דן תורן ודורון אייל ("שולץ האיום"). האלבום השני, אהבה צומחת בלילות, יצא בשנת 2011 כאשר את עטיפתו עיצב האמן מנשה קדישמן.החל משנת 2008 משתתפת שקד בהקלטות ומופעים של לחנים ועיבודים שכותב ארז קריאל לפרויקטים שונים, בהם אלבום של יאיר יונה, מופע מחווה לפרנק זאפה ופסי קול.
בשנת 2008 הופיעה עם עמית ארז במסגרת פסטיבל הפסנתר במרכז סוזן דלל.
בשנת 2010 השתתפה שקד בפסטיבל אילת למוזיקה קאמרית.
בשנת 2009 הופיעה עם הכנר פאבל ורניקוב בערוץ 9.
בשנת 2012, ושוב בשנת 2014, לקחה חלק בהפקות שונות במסגרת פסטיבל הווסט וילג' למחזות זמר בניו יורק.
בשנת 2013 השתתפה בהפקה מיוחדת של האופרה הדיבוק מאת המלחין עופר בן-אמוץ במסגרת פסטיבל פיטסבורג למוזיקה יהודית. בהמשך השנה הופיעה עם התזמורת הסימפונית ירושלים במסגרת קונצרטים מיוחדים בישראל של פסטיבל גבלה מאזרבייג'ן, יחד עם הצ'לן דמיטרי יבלונסקי והכנרת ז'אנה גנדלמן, ותחת שרביטו של המנצח רומן שפיצר.
בשנת 2014 הופיעה שקד עם הצ'לנית דניאל אקטע בלינקולן סנטר בגאלה לציון 75 שנים לקרן התרבות אמריקה-ישראל.
עוד בשנת 2014, הוזמנה שקד להופיע עם הכנר מקסים ונגרוב בהיכל התרבות בתל אביב במסגרת פסטיבל ונגרוב. במופע ניגנו שקד וונגרוב בדואו, וגם יחדיו עם תזמורת סולני האקדמיה מנוחין משווייץ. בקהל נכחו כמה מאות תושבי הדרום אשר הוזמנו כמחווה בעקבות מבצע צוק איתן שאירע זמן קצר קודם לכן. בשנת 2015 ניגנה שקד פעם נוספת עם ונגרוב בהיכל התרבות בקונצרט דואו ייחודי שנקרא מוזיקה והיקום: התוכנית נוגנה בחשיכה מוחלטת, וכולה נוגנה פעמיים, במטרה לתת לאפשר למאזינים לחוות מוזיקה חיה ללא הסחות דעת ולהותיר רושם שאינו ראשוני, בניגוד לקונצרט בו מנוגנת יצירה פעם אחת.בשנת 2016 הופיעה שקד עם אקטע בורייזון סנטר בוושינגטון די. סי. במסגרת ועידת איפא"ק, באירוע בו נאם סגן הנשיא ג'ו ביידן. בהמשך השנה הופיעו ונגרוב ושקד בקונצרט חגיגי לחניכת המתחם בכיכר המוזיקה בירושלים.
בשנת 2018 הוזמנה שקד על ידי מאסטרו מקסים ונגרוב לנגן קונצרט משותף ב-Theatro Municipal De Santiago בסנטיאגו, צ'ילה.
שקד מרבה להופיע עם חלוצת חלילי הבארוק, החלילנית הישראלית גב' עדית שמר, ויחדיו אף הוציאו אלבום בשנת 2021 הנושא את השם "סונטות יפות מאוד".
בשנת 2019 חברה שקד לזמרת הסופרן סיון גולדמן, ויחד הקימו את הפרויקט "הקול הנשי" אשר מקדם יצירות של מלחינות מסוף המאה ה-19 ותחילת המאה ה-20. הן מופיעות על במות בעיקר בישראל ובגרמניה.
החל משנת 2020 שקד נמנית עם סגל ההוראה של האקדמיה למוסיקה ולמחול בירושלים, כמו גם בקונסרבטוריון גבעתיים וב"רימון בית הספר למוסיקה" במסלול להלחנה,לעיבוד ולניצוח.


== דיסקוגרפיה ==


=== אלבומי סולו ===
RED (הוצאה עצמית) (2009)


=== עם נתן זך ושלומי פריג' ===
כמה נהדרת היית, (2008) Flying Solomon
אהבה צומחת בלילות, (2011) Flying Solomon


=== אלבומים בהם התארחה ===
עמית ארז - Last Night When I Tried To Sleep I Felt The Ocean With My Fingertips, אנובה מיוזיק (2009) (פסנתר ב-Cloudbusting, דיסק בונוס)
יאיר יונה - Remember, אנובה מיוזיק (2009) / (Strange Attractors Audio House (2010 (עיבוד מיתרים ב-Skinny Fists)
יאיר יונה World Behind Curtains, אנובה מיוזיק (2010) / (Strange Attractors Audio House (2011 (פסנתר ב-It's Not the Heat (It's the Humidity))


=== פסקולים בהם התארחה ===
אני ומי שיכולתי להיות - במאית: מאיה ברינר (2010)
פה קשור הכלב - במאי: רון פלדמן (2010)
אם אשכחך - במאית: מריאנה קרילוב (2015)
Scrawl Magazine - מוזיקה לגיליון מס' 8 (2017)
M I A - במאית: גליה ברקול (2017)


== קישורים חיצוניים ==

 אתר האינטרנט הרשמי של שירה שקד
 שירה שקד, במסד הנתונים הקולנועיים IMDb (באנגלית)


== הערות שוליים ==