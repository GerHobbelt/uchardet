revision: 36541039
title: "\u05DE\u05D5\u05E2\u05E6\u05D4 \u05D0\u05D6\u05D5\u05E8\u05D9\u05EA \u05DE\
  \u05D8\u05D4 \u05D9\u05D4\u05D5\u05D3\u05D4"
url: https://he.wikipedia.org/wiki/%D7%9E%D7%95%D7%A2%D7%A6%D7%94_%D7%90%D7%96%D7%95%D7%A8%D7%99%D7%AA_%D7%9E%D7%98%D7%94_%D7%99%D7%94%D7%95%D7%93%D7%94


---

מועצה אזורית מטה יהודה היא המועצה האזורית היחידה במחוז ירושלים. היא מאגדת בתוכה 64 יישובים (המועצה בעלת מספר היישובים הגדול ביותר בישראל) מושבים, קיבוצים, יישובים קהילתיים, יישובים ערביים ויישוב יהודי ערבי משותף.
שם המועצה נגזר מהתנ"ך. מרבית שטחי המועצה נמצאים בנחלת שבט יהודה. סמל המועצה כולל אריה כסמל שבט יהודה, שתי שיבולים וגלגל חרושת המסמלים את ענפי הפעילות הכלכלית המתנהלים בתחומה.
המועצה האזורית מטה יהודה הוקמה במתכונתה הנוכחית ביוני 1964. בתאריך זה בוצע איחודן של ארבע מועצות אזוריות קטנות יותר (מועצה אזורית אבן העזר, מועצה אזורית גיזו, מועצה אזורית הרי יהודה, מועצה אזורית האלה).
מ-1967 הייתה המועצה אחראית ליישובי גוש עציון ובנימין, שב-1973 מוסדו כמועצת יישובי יהודה ובנימין. במאי 1979 הוקמו מועצה אזורית מטה בנימין ומועצה אזורית גוש עציון, שקיבלו את האחריות הישירה ליישובים אלו מהמועצה.


== שטח המועצה ==
שטח תחום השיפוט כ-520,000 דונם, מהמועצות הגדולות בישראל. שטח המועצה משתרע מירושלים במזרח לכיוון השפלה במערב. במרכז מטה יהודה עובר כביש 1.
המועצה גובלת בירושלים, מבשרת ציון, קריית יערים, אבו גוש, הר אדר, בית שמש, מועצה אזורית מטה בנימין, מועצה אזורית גזר, מועצה אזורית יואב, מועצה אזורית גוש עציון ומועצה אזורית נחל שורק.


== יישובי המועצה ==
ב-14 באפריל 2022, שרת הפנים איילת שקד חתמה על החלטה עקרונית להקים רשות מקומית עצמאית בצור הדסה.
בתחומי המועצה נמצא היישוב גבעות עדן, אשר נמצא בהליכי הקמה מאז 1997.


== אוכלוסייה ==
לפי נתוני הלשכה המרכזית לסטטיסטיקה (הלמ"ס) נכון לסוף מאי 2023 (אומדן), מתגוררים במועצה אזורית מטה יהודה 63,215 תושבים (מקום 32 בדירוג רשויות מקומיות בישראל). האוכלוסייה גדלה בקצב גידול שנתי של ‎0.9%‏.   אחוז הזכאים לתעודת בגרות מבין תלמידי כיתות י"ב בשנת ה'תשפ"א (2020-‏2021) היה 81.7%. השכר החודשי הממוצע של שכיר במשך שנת 2019 היה 10,492 ש"ח (ממוצע ארצי: 9,745 ש"ח).אוכלוסיית מטה יהודה כוללת בתוכה מגוון רב של תושבים. בדרך כלל בכל יישוב בין 300 לכ-1000 תושבים (יש חריגים).
כדי לשמור על המורשת שהובאה מארצות המוצא הוחלט להשקיע משאבים רבים בשימור הפולקלור, השירה, הלבוש והאוכל המיוחד לכל עדה ועדה[דרוש מקור]. 
למועצה האזורית מטה יהודה קשר עם קהילות יהודיות בדרום אפריקה באמצעות שותפות ביחד של הסוכנות היהודית.
במועצה פועלות שש תנועות נוער.


== ראשי המועצה ==
בנימין כהן (1964 - 1978)
יובל אלוני (1978 - 1981)
דוד דוד (1981 - 1992)
מאיר ויזל (1992 - 2009)
משה דדון (2009 - 2018)
ניב ויזל (משנת 2018)


== ערים תאומות ==
גרמניה מחוז וירצבורג, גרמניה (מ־1997)
פינלנד ונטה, פינלנד (מ־1967)
רומניה דורוחוי, רומניה
פולין גדנסק, פולין (מ־2011)


== קישורים חיצוניים ==

אתר מועצה אזורית מטה יהודה
 פרופיל מועצה אזורית מטה יהודה נכון לשנת 2020 באתר הלמ"סאתר מטה יהודה פנאי, טיולים ועוד
בית הספר השחר
מטה קסמים: לטייל במועצה האזורית מטה יהודה, באתר ynet, 5 במאי 2017
 מטה יהודה (ישראל : מועצה אזורית), דף שער בספרייה הלאומית


== הערות שוליים ==