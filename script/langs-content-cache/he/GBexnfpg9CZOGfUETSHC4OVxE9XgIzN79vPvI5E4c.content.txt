revision: 36025828
title: "\u05D5\u05D9\u05D8\u05DC\u05D9 \u05DE\u05D9\u05E0\u05D8\u05E0\u05E7\u05D5"
url: https://he.wikipedia.org/wiki/%D7%95%D7%99%D7%98%D7%9C%D7%99_%D7%9E%D7%99%D7%A0%D7%98%D7%A0%D7%A7%D7%95


---

ויטלי גאורגייביץ' מינטנקו (באוקראינית: Віта́лій Гео́ргійович Мінте́нко; נולד ב-21 במרץ 1970 בסטורוז'ינץ) הוא כדורגלן עבר סובייטי - אוקראיני, ששיחק בעמדות קשר התקפי.


== קריירה ==
מינטנקו החל את קריירת הכדורגל שלו בקבוצת ווהלין לוצק, ששיחקה אז בליגה הסובייטית השנייה. בשנת 1990 עבר לדינמו קייב. מינטנקו לא הצליח להיכנס להרכב הקבוע של הקבוצה ולמעשה לא שותף באף אחד מהמשחקים. הוא שיחק בשורות קבוצת המילואים של דינמו. לכן, בשנת 1992 העדיף לעזוב את דינמו לטובת קבוצת בוקובינה, ששיחקה בליגת המשנה של אוקראינה. לאחר עונה מוצלחת בשורות בוקובינה - שב לדינמו קייב. גם בתקופתו השנייה בדינמו לא זכה לקחת חלק במשחקים רבים. הוא שותף בעיקר כשחקן מחליף. בשנת 1994 עזב את דינמו ועבר לשחק בישראל.
בישראל שיחק מינטנקו תחילה במכבי עירוני אשדוד ולאחר מכן עבר למכבי הרצליה. לאחר כשנתיים בארץ שב מינטנקו לאוקראינה. הוא חתם לשתי עונות בקבוצת בוקובינה. הייתה זו התקופה המוצלחת ביותר בקריירה שלו - הוא הבקיע במהלכה 20 שערי ליגה. בשנת 1997 עבר לתקופה קצרה לקבוצת ספרטק איוואנו-פרנקופסק (גם היא מליגת המשנה באוקראינה) ולאחריה חתם ל-4 שנים בקבוצת מטאלורג דונצק. בשנתיים הראשונות היה בהרכב הפותח של הקבוצה, אך לאחר מכן המאמן העביר אותו להרכב המחליף. הוא הושאל למשך חצי עונה לקבוצת הפועל ירושלים ולאחר מכן לקבוצת לקריוובאס קריבי ריג. בשנת 2002 הוא הוחתם בקבוצת דניפרו כשחקן ההרכב הפותח. לרוע מזלו הוא נפגע במשחק אימון, שבר רגל ונאלץ לפספס את העונה. בעונה הבאה הושאל מינטנקו לקבוצת מטאליסט חרקוב מליגת המשנה האוקראינית. הייתה לו עונה די טובה במדיה, בסופה העפיל יחד עם הקבוצה לליגה הבכירה באוקראינה. אך בעיות בריאותיות אילצו אותו לפרוש מכדורגל מקצועני.


== תארים ==
אליפות אוקראינה : 1992/1993, 1993/1994
הגביע האוקראיני: 1993


== קישורים חיצוניים ==
פרופיל, באתר Transfermarkt