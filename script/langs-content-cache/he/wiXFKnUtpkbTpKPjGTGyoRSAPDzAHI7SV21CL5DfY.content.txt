revision: 36623026
title: "\u05D4\u05EA\u05D6\u05DE\u05D5\u05E8\u05EA \u05D4\u05E1\u05D9\u05DE\u05E4\u05D5\
  \u05E0\u05D9\u05EA \u05D4\u05D9\u05E9\u05E8\u05D0\u05DC\u05D9\u05EA \u05E8\u05D0\
  \u05E9\u05D5\u05DF \u05DC\u05E6\u05D9\u05D5\u05DF"
url: https://he.wikipedia.org/wiki/%D7%94%D7%AA%D7%96%D7%9E%D7%95%D7%A8%D7%AA_%D7%94%D7%A1%D7%99%D7%9E%D7%A4%D7%95%D7%A0%D7%99%D7%AA_%D7%94%D7%99%D7%A9%D7%A8%D7%90%D7%9C%D7%99%D7%AA_%D7%A8%D7%90%D7%A9%D7%95%D7%9F_%D7%9C%D7%A6%D7%99%D7%95%D7%9F


---

התזמורת הסימפונית הישראלית ראשון לציון היא תזמורת סימפונית ישראלית שנוסדה בשנת 1988 על ידי עיריית ראשון לציון. מאז שנת 1989 היא פועלת כתזמורת הבית של האופרה הישראלית.


== היסטוריה ופעילות ==
בדצמבר 1988, התקיים קונצרט הבכורה של התזמורת באולם הקולנוע "נעמן" בראשון לציון. לאחר כמה קונצרטי הרצה התקיים הקונצרט הרשמי הראשון עליו ניצח שמעון כהן ובהשתתפות הכנרת ורה ויידמן. הקונצרט היה במעמד ראש העירייה דאז מאיר ניצן שהיה ממייסדי התזמורת.
עוד לפני שהיה לה אולם קונצרטים משלה הופיעה התזמורת בין לבין באולם נגה ביפו ובמשכן לאמנויות הבמה בתל אביב. כשנחנך היכל התרבות מאיר ניצן בראשון לציון עברה התזמורת למשכנה הקבוע.
במהלך השנים מנגנת התזמורת תחת שרביטם של מנצחים נודעים רבים עליהם נמנים בין היתר דן אטינגר, דניאל אורן, אשר פיש, מיכאל בודר, מיכאל יורובסקי, בנג'מין וולפיש, קרל היינץ שטפנס, דוד גריילסאמר, פאולו אולמי, כריסטיאן ירווי, כריסטיאן זכריאס, דניאל בויקו, אוון אלקסיס כריס, וולדימיר ספיבקוב, אנריקה ארתורו דימק, ג'ון אקסלרוד וג'יאנלוקה מארציאנו. ברשימת הסולנים שניגנו עם התזמורת ניתן למצוא מוזיקאים בעלי שם עולמי, כגון: דויד גארט, שלמה מינץ, דניאיל טריפונוב, אלכסנדר קורסנטיה, סרגיי נקריאקוב, סטפן ורטר, מישה מייסקי, אלכסנדרה סום, שרון קם, אלכסיי וולודין, דניס קוזוחין ושירלי בריל. 
התזמורת הסימפונית הישראלית ראשון לציון היא התזמורת הראשונה שביצעה בישראל בקונצרטים פומביים, עם יצירות מאת ריכרד שטראוס ואלכסנדר זמלינסקי. מלחיני הבית של התזמורת היו גיל שוחט, יוסף ברדנשווילי וחיים פרמונט.
מנכ"ל התזמורת הנוכחי הוא עופר סלע והכנר הראשי שלה הוא אקרט לורנצן.
התזמורת מציעה לקהלה מגוון רחב של יצירות מכל התקופות עם הקפדה על ביצוע יצירות מאת מלחינים ישראליים בסדרות הקונצרטים למנויים. בין הסדרות: קונצרטים סימפוניים בראשון לציון, בתל אביב וברחובות, קונצרטים קאמריים בימי שישי, קונצרטים למשפחה במוזיאון יעקב אגם עם חן צימבליסטה ומופעים מוזיקליים עם אמנים מובילים בעולם המוזיקה הישראלי. כמו כן מקיימת התזמורת את סדרת הקונצרטים 'מסע מוסיקלי מחוץ לקופסא' עם ירון גוטפריד ובשיתוף בית הספר למוסיקה בקריה האקדמית אונו.
התזמורת משתפת פעולה באופן קבוע עם עמותת ארתור רובינשטיין ולוקחת חלק בחג המוזיקה הישראלית של המכון למוסיקה ישראלית ובפרויקטים לאומיים נוספים.
התזמורת רואה חשיבות רבה בחינוך מוזיקלי וכפועל יוצא, יזמה את התכנית "צליל ראשון". מטרת התכנית היא הכנת עתודה של צרכני תרבות רגישים למוזיקה קלאסית ושל יוצרים ומבצעים עתידיים, וזאת על ידי יצירת קשר ישיר ובלתי אמצעי בין נגני התזמורת לבין הקהילה. במסגרת תוכנית זו מופיעה התזמורת בפני ילדי גנים ובתי ספר, רובם מראשון לציון, תוך שיתוף הילדים כמבצעים במהלך הקונצרטים. המפגשים נערכים במסגרות החינוכיות עם הרכבים קאמריים של נגנים מתוך התזמורת ובהיכל התרבות מאיר ניצן בראשון לציון בהרכב סימפוני מלא.
איכותה של התזמורת זוכה למוניטין גבוה ברמה הבינלאומית והיא עורכת סיורים בעולם, הן כתזמורת האופרה והן כתזמורת סימפונית עצמאית. באוקטובר 2018 קיימה התזמורת סיור קונצרטים מוצלח במקסיקו. קדמו לנסיעה זו סיורים נוספים בסין ומסע קונצרטים בארגנטינה, ברזיל ומדינות נוספות בדרום אמריקה, שכל אחד מהם זכה להצלחה רבה והוביל לסיורים נוספים ברחבי העולם. 
התזמורת זכתה בפרס אקו"ם על עשייתה יוצאת הדופן והצטיינותה בביצוע מוזיקה ישראלית מקורית, בהפצתה ובקידומה.


== מנהלים מוזיקליים ==
שמעון כהן (1988 - 1989)
נעם שריף (1989 - 1995)
אשר פיש (1995 - 1996)
מנדי רודן (1997 - 2005)
דן אטינגר (2005 - 2014)
ג'יימס ג'אד (2014 - 2017)
דן אטינגר (2018 - ממשיך)


== קישורים חיצוניים ==
 אתר האינטרנט הרשמי של התזמורת הסימפונית הישראלית ראשון לציון התזמורת הסימפונית הישראלית ראשון לציון, ברשת החברתית פייסבוק
התזמורת הסימפונית הישראלית ראשון לציון, דף שער בספרייה הלאומית
 אמיר מנדל, הזהות הכפולה של התזמורת הסימפונית הישראלית ראשון לציון, באתר הארץ, 3 במרץ 2019