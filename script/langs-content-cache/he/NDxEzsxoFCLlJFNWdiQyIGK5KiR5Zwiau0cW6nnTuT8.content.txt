revision: 36240940
title: "\u05D3\u05DC \u05DC\u05D0\u05D8\u05D4"
url: https://he.wikipedia.org/wiki/%D7%93%D7%9C_%D7%9C%D7%90%D7%98%D7%94


---

דלברט לירוי לאטה (באנגלית: Delbert Leroy Latta‏; 5 במרץ 1920 – 12 במאי 2016) היה פוליטיקאי אמריקאי, שכיהן כחבר בית הנבחרים של ארצות הברית מטעם מחוז הקונגרס החמישי של אוהיו בין השנים 1959–1989.


== ביוגרפיה ==
לאטה נולד בעיר וסטון (Weston) שבאוהיו, בנם של בסי ויולה (לבית תומפסון) ולסטר לאטה. הוא למד בבתי הספר הציבוריים בצפון בולטימור שבאוהיו, והשלים את לימודיו התיכוניים בבית הספר התיכון מקומב בשנת 1938. הוא למד במכללת פינדל בין השנים 1939–1940. ב-1943 השלים לימודי תואר ראשון במשפטים (L.L.B.) באוניברסיטת צפון אוהיו ובאותה האוניברסיטה הוסיף לקבל תואר אקדמי נוסף בשנת 1945. הוא שירת במשמר הלאומי של אוהיו ובדיוויזיה ה-37 של צבא ארצות הברית מ-1938 עד 1941. בשנים 1942–1943 שירת בכוחות המילואים של צי ארצות הברית.
הוא התקבל ללשכת עורכי הדין של מדינת אוהיו בשנת 1944 והיה חבר בסנאט המדינתי בין השנים 1953–1958, שם מילא שלוש תקופות כהונה. לאטה עסק בעריכת דין ולימד באוניברסיטת צפון אוהיו. בבחירות 1958 נבחר לראשונה אל הקונגרס ה-86, והוסיף להיבחר 14 פעמים נוספות עד לראשית 1989. במהלך הבחירות לנשיאות ארצות הברית 1968 היה ציר לכינוס הוועדה הרפובליקנית הלאומית.
בבית הנבחרים של ארצות הברית היה לאטה חבר בוועדת החקלאות ובוועדת הכללים, וכן מונה לכהונה בוועדת המשפט של בית הנבחרים בעת הדיונים על פרשת ווטרגייט. הוא נמנה בין עשרת חברי ועדת המשפט שתמכה בנשיא ארצות הברית ריצ'רד ניקסון בעת הפרשה, והצביע נגד כל סעיפי ההדחה של ניקסון. עם זאת, משפורסמה "הקלטת האקדח המעשן", לאטה יצא חוצץ נגד הנשיא ניקסון והצהיר כי יצביע בעד ההדחה כאשר סעיפי ההדחה יעלו להצבעה במליאת בית הנבחרים, ואליו הצטרפו כל הרפובליקנים שתחילה התנגדו להדחה בוועדת המשפט. לאטה גרס כי ההאזנה לניקסון מסייע בטיוח הפרשה מעידה כי הבית הלבן שיקר לרפובליקנים ביודעין. משנת 1975 עד לפרישתו ב-1989 היה החבר הבכיר בוועדת התקציב של בית הנבחרים.
בשנת 1981 נתן את חסותו ל"חוק הפיוס הכוללני לאטה-גראם", אשר יישם את התוכנית הכלכלית של הנשיא רונלד רייגן, לרבות הגדלת ההוצאות הצבאיות וקיצוץ מסוים בהוצאות לפי שיקול דעת והוצאות חובה (Discretionary and mandatory spending). בבחירתו 1988 פרש לאטה מהחיים הפוליטיים.
בשנת 2003, משרד הדואר של עיריית בולינג גרין באוהיו נקרא על שמו של לאטה.
לאטה היה נשוי לרוז מרי קין, והזוג חבק שני ילדים: רוז אלן ובוב. לימים, בנו בוב ייצג את מחוז הקונגרס של אביו. לאטה הלך לעולמו ב-12 במאי 2016.


== קישורים חיצוניים ==

דל לאטה באתר המדריך הביוגרפי של הקונגרס של ארצות הברית (באנגלית)
דל לאטה, באתר "Find a Grave" (באנגלית)


== הערות שוליים ==