revision: 36565975
title: "\u05DE\u05D9\u05D4 \u05D3\u05D2\u05DF"
url: https://he.wikipedia.org/wiki/%D7%9E%D7%99%D7%94_%D7%93%D7%92%D7%9F


---

מיה דגן (נולדה ב-26 באוקטובר 1975) היא שחקנית קולנוע, טלוויזיה ותיאטרון, קומיקאית, מדבבת, זמרת ומנחה ישראלית. זכתה פעמיים בפרס התיאטרון הישראלי ופעם אחת בפרס אופיר.


== ביוגרפיה ==
דגן נולדה וגדלה בבני ברק, לציפי ואיציק דגן. למדה בבית הספר היסודי "רמז" בבני ברק. במהלך שירותה הצבאי שירתה בלהקת הנח"ל ובתיאטרון צה"ל.


== קריירה מקצועית ==


=== בתיאטרון ===
למדה בבית הספר למשחק בית צבי, במסגרתו השתתפה במספר הצגות. כמו כן שיחקה בתיאטרון הספרייה בהצגות "אחים בדם", "יוסף וכותונת הפסים", "קיץ אחרון", "עד התביעה", "הגנרל של השטן", "הפלייבוי של עולם המערב" ו"ערב שירי אנדרו לויד וובר". בהמשך, הצטרפה לתיאטרון בית ליסין והשתתפה בהצגות "טוב", "עשו עלייך פעם סרט?", "פיאף", ו"מכתב לנועה" מאת גורן אגמון עליה קיבלה את פרס התיאטרון הישראלי כשחקנית המבטיחה לשנת 2001.
ב-2008 הופיעה במחזמר "מייק", המבוסס על חייו של הזמר מייק ברנט. באוקטובר 2010 זכתה בפרס השחקנית המצטיינת מטעם הקרן לעידוד מצוינות של תיאטרון בית ליסין לעונה החולפת. ב-2015 גילמה את דמותה של מגי, במחזה "חתולה על גג פח לוהט", ולאחר מכן את תפקידה של קתרינה ב"אילוף הסוררת". ב-2016 עזבה את תיאטרון בית ליסין והצטרפה לתיאטרון הקאמרי, שם גילמה את התפקיד הראשי במחזמר "מצחיקונת" בבימויו של צדי צרפתי, תפקיד עליו זכתה בפעם השנייה בפרס התיאטרון הישראלי, בקטגוריה "שחקנית בתפקיד ראשי במחזמר". ב-2018 גילמה בתיאטרון הקאמרי את תפקיד קאסי במחזמר שורת המקהלה, שוב בבימויו של צדי צרפתי. ב-2019 החלה לגלם בתיאטרון הקאמרי את התפקיד הראשי במחזה "הריון" מאת עדנה מזי"א בבימויו של עמרי ניצן. בשנת 2021 החלה לשחק את ג'ודי גארלנד במחזה המוזיקלי "עד קצה הקשת" בתיאטרון הקאמרי.


=== בטלוויזיה ובקולנוע ===
בשנת 2000 החלה דגן להשתתף בתוכנית ההומור הטלוויזיונית "דומינו" ששודרה בערוץ 2, לצדם של קומיקאים שונים. בהמשך, כתבה יחד עם עדי אשכנזי את מופע הסטנד-אפ של אשכנזי, שבו הופיעה בתיאטרון "צוותא". בשנת 2004 השתתפה דגן בשתי עונות  של תוכנית הטלוויזיה "השיר שלנו" ששודרה ביס ובערוץ 2, שם גילמה את דמותה של מיקי אפלבוים. ובעונה השלישית שיחקה בתפקיד עצמה.  בסוף שנת 2004 היא נבחרה לגלם את דמותה של "ולמה קלי" בהצגת התיאטרון "שיקגו". באותה שנה הנחתה את טקס פרס התיאטרון הישראלי. כמו כן, הופיעה באותה שנה בתוכנית הילדים "ג'ונגל" בערוץ ניקלודיאון.
בשנים 2005 ו-2006 הופיעה בסדרה "אמא'לה" בערוץ 2. באותה שנה שיחקה במחזמר "ברנשים וחתיכות" בתיאטרון בית ליסין. בנוסף, התארחה כמה פעמים בתוכנית "מה זה השטויות האלה?" של חברתה, עדי אשכנזי. כמו כן השתתפה באופן קבוע בתוכנית הבידור "מועדון לילה" בערוץ 2 (עונות 1–2). במקביל, השתתפה בתוכנית הקומית "גומרות הולכות", ובסדרה "האקס המיתולוגי", שאף הן שודרו בערוץ 2.
בשנת 2006 דיבבה דמויות שונות בסרטים "מכוניות", "מטור ואור הרפאים" ו"הארי פוטר ומסדר עוף החול". בשנת 2007 גילמה את תמרה בסרט "אבידות ומציאות" שהופק גם כסדרת טלוויזיה. בשנת 2009 הופיעה במיני-סדרה "תמיד אותו חלום" בערוץ HOT3. השתתפה במספר תוכניות הומור ביניהן "הספסל האחורי" ו"שבוע סוף!". במקביל, שיחקה בעונה השלישית והאחרונה של הסדרה "האלופה", כמגישת תוכנית ספורט. ב-2010 שיחקה בסרטו של אבי נשר "פעם הייתי" בתפקיד ניצולת שואה. על משחקה בסרט זכתה בפרס אופיר לשחקנית הראשית הטובה ביותר לשנת 2010. במהלך אותה שנה, שודרה בערוץ 10 הסדרה "מתלהבת", בה שיחקה דגן בתפקיד ראשי.
בשנת 2011 גילמה בסדרת הילדים "החולמים" את נעמי, מנהלת המוזיאון ואמא של דני. ב-2011 שיחקה במחזמר "אחים בדם". בשנת 2013 שיחקה דגן בסדרה "אמא ואבאז" ששודרה בערוץ HOT3. בשנת 2014 השתתפה בקליפ השיר "Everybody Needs a Man" של עופר ניסים ומאיה סימנטוב.באוקטובר 2015 החלה לשחק בסדרה הקומית "מריו" בערוץ הילדים ב-Yes, בתפקיד ראשי. באותה שנה הצטרפה להגשת תוכנית הבוקר ברדיו תל אביב (עד סיום שידוריה ב-2019). ב-2014 שיחקה בסרטו של רפאל נג'ארי "מעל הגבעה". באותה שנה הצטלמה לסרט "קאפו בירושלים" בבימויו של אורי ברבש, בתפקיד ראשי. הסרט יצא לאקרנים ב-2016. בשנת 2018 השתתפה כשופטת בתוכנית הכישרונות "גוט טאלנט ישראל" של רשת 13. משתתפת גם בסדרה השבועית "יש לה את זה" שמשודרת בערוץ קשת 12, בתפקיד ורד סוויסה מנהלת רשת של סופרמרקטים.
בשנת 2018 השתתפה בסרטו של אבי נשר, "סיפור אחר", בתפקיד טלי. החל משנת 2019 מיה דגן משתתפת בפאנל של התוכנית "מועדון לילה" בערוץ 12.
בשנת 2020 שיחקה בסדרת הדרמה המשטרתית "מנאייכ" כרונית מיינצר - סגנית ראש מח"ש.
בשנת 2021 שיחקה בסדרת הדרמה הקומית "המפקדת" את מפקדת בסיס הטירונים. כמו כן שיחקה באותה שנה בסדרה "שקשוקה" בכאן חינוכית. כמו כן מככבת לצד ישראל קטורזה בסדרה חדשה בקשת 12 בשם "מה שבע", יחד עם בתה. בנוסף התארחה בסדרה "אבא מטפלת" לצד בתה.
בשנת 2022 משחקת בהצגה של ארז דריגס "שיפוצים" בתיאטרון בית לסין לצד שלומי טפיארו.


== חיים אישיים ==
בשנים 2004–2006 הייתה נשואה לשחקן יוסי מרשק.
משנת 2012 נמצאת בזוגיות עם ערן פפר, אחיו של השחקן אורי פפר. בשנת 2013 נולדה בתם.ב-2022 התראיינה וסיפרה על התמכרותה לאלכוהול מגיל הנעורים, ועל הגמילה ממנו.מתגוררת בשכונת נווה צדק בתל אביב.


== דיסקוגרפיה ==
השיר שלנו, הפסקול - אלבום כפול יחד עם כוכבי "השיר שלנו" (2005)


== קישורים חיצוניים ==

 מיה דגן, ברשת החברתית אינסטגרם
מיה דגן, במיזם "אישים" לתיעוד היצירה הישראלית
 מיה דגן, במסד הנתונים הקולנועיים IMDb (באנגלית)
מיה דגן, באתר "אידיבי", מאגר הידע העברי לקולנוע ישראלי ועולמי
מיה דגן, באתר ספר הקולנוע הישראלי
אליען לזובסקי, נפש המיה, באתר nrg‏, 24 באוקטובר 2009
טל פרי, ‏"אני מקווה שהקהל לא יכעס עלינו", באתר גלובס, 31 במרץ 2010
ציפי שוחט, עכבר העיר אונליין, שיחה קבוצתית עם המועמדות לפרס שחקנית המשנה בתיאטרון, באתר הארץ, 2 באפריל 2010
מלי זיידמן, מיה דגן כבר לא דיווה: "יש משהו באמהות שהפך אותי ליותר סימפתית" באתר ynet, ‏23 בספטמבר 2014
איילת קליין כהן, שחקני בית צבי נזכרים בימיהם כתלמידים, באתר nrg‏, 2 בינואר 2015
לירון זייד, ‏מיה דגן מגשימה חלום על הבמה, באתר ‏מאקו‏‏, ‏11 במרץ 2015‏ 
קרן נתנזון ויץ, חתולה על גג מהפך לוהט: מיה דגן משתחררת מפחדים ופורחת מתמיד, באתר Xnet‏, 22 במרץ 2015
איתי סגל, מסיבת דגן, באתר ynet, 15 בינואר 2016 
יעל גולדמן, השחקנית בראיון גלוי לב על הקנאה בגל גדות, המלחמה במשקל גופה, על הטוקבקים הארסיים נגד בתה הקטנה ועל הסיבה שבגללה היא לא רוצה להתחתן שוב, באתר מאקו, 2 באפריל 2017
  יואב בירנברג, כבר לא רק מצחיקונת, באתר "ידיעות אחרונות", 21 בפברואר 2018
  יהודה נוריאל, אני בדרך להיות הגברת הראשונה של משהו, באתר "ידיעות אחרונות", 31 באוקטובר 2018
 יאיר אשכנזי, האמביציה, האינסטגרם וההטרדות: לאן שלא תביטו, תתקלו במיה דגן, באתר הארץ, 2 באוקטובר 2019
איתי סגל, שנים לא היו לי התקפי חרדה והקורונה החזירה אותם בבום, באתר ynet, 14 באוגוסט 2020
רותי שילוני, שתיתי, וזה השתלט עליי. התביישתי להגיע לכאלה תהומות, באתר N12, ‏ 29 במאי 2021
יואב בירנברג, מיה דגן שבה לתיאטרון בית ליסין: "חזרתי הביתה", באתר ynet, ‏ 30 במרץ 2022


== הערות שוליים ==