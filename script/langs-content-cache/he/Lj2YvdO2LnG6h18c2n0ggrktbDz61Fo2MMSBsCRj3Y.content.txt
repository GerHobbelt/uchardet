revision: 36568151
title: "\u05E0\u05D1\u05D7\u05E8\u05EA \u05E1\u05E0\u05D2\u05DC \u05D1\u05DB\u05D3\
  \u05D5\u05E8\u05D2\u05DC"
url: https://he.wikipedia.org/wiki/%D7%A0%D7%91%D7%97%D7%A8%D7%AA_%D7%A1%D7%A0%D7%92%D7%9C_%D7%91%D7%9B%D7%93%D7%95%D7%A8%D7%92%D7%9C


---

נבחרת סנגל בכדורגל, הידועה בכינוייה "האריות של טרנגה", היא נבחרת הכדורגל הלאומית של מדינת סנגל. הדירוג הנוכחי של נבחרת סנגל ברשימת הדירוג של פיפ"א, הוא המקום ה-18 בעולם, נכון ל-6 באפריל 2023; הניקוד הוא 1,613.21 - עלייה של 9.23 נקודות לעומת ניקוד קודם. דירוג השיא 18 נמדד לראשונה בפברואר 2022, והדירוג הנמוך ביותר 99 נמדד לראשונה ביוני 2013. לזכותה של נבחרת סנגל שתי הופעות בטורניר גביע העולם בכדורגל. בשנת 2002 הדהימה את האלופה צרפת במשחק הפתיחה בניצחון 1:0 והגיעה עד לשלב רבע הגמר. באותה שנה השיגה נבחרת סנגל הישג משמעותי נוסף כאשר העפילה עד למשחק הגמר של גביע אפריקה לאומות בכדורגל אך הפסידה בדו-קרב פנדלים לנבחרת קמרון לאחר שהמשחק נגמר בתוצאה 0-0.
סנגל העפילה גם למונדיאל 2018, בו הודחה בשלב הבתים ושנה לאחר מכן העפילה בפעם השנייה בתולדותיה למשחק גמר גביע אפריקה לאומות בכדורגל ובו הפסידה לאלג'יריה 1-0. ב-2022 העפילה בפעם השלישית לגמר גביע אפריקה לאומות ובו ניצחה את מצרים בדו-קרב פנדלים לאחר שהמשחק נגמר בתוצאה 0-0 וזכתה לראשונה בתולדותיה באליפות.


== היסטוריה ==


=== שנים ראשונות ===
הטורניר המשמעותי הראשון בו השתתפה נבחרת סנגל היה גביע אפריקה לאומות 1965. סנגל השתתפה לראשונה במוקדמות הטורניר והעפילה לטורניר הגמר לאחר שסיימה ראשונה בבית שכלל גם את גינאה ומאלי. בשלב הבתים בטורניר הגמר סיימה סנגל בתיקו 0-0 עם תוניסיה המארחת והביסה 1-5 את אתיופיה. מכיוון שסנגל ותוניסיה סיימו שתיהן בראשות הבית עם אותו מספר נקודות נערכה הטלת מטבע ביניהן על מנת להכריע מי תסיים ראשונה ותעפיל למשחק הגמר. סנגל הפסידה בהטלת המטבע וסיימה רביעית בטורניר לאחר הפסד 1-0 לחוף השנהב במשחק על המקום השלישי. סנגל העפילה גם לטורניר הבא, שנערך 3 שנים לאחר מכן, אך לא עברה את שלב הבתים. סנגל החלה להשתתף במוקדמות גביע העולם ממונדיאל 1970, אך לא הצליחה להעפיל לטורניר הגמר בשמונה הפעמים הראשונות בהן השתתפה בטורניר המוקדמות. סנגל העפילה בפעם השלישית לגביע אפריקה לאומות 1986 לאחר הפסקה בת 18 שנים שכללה שבעה טורנירי מוקדמות בהן לא הצליחה להעפיל לטורניר הגמר וטורניר מוקדמות נוסף בו לא השתתפה. בטורניר הגמר סיימה סנגל שלישית בשלב הבתים עם אותו מספר נקודות כמו מצרים וחוף השנהב, אולם למצרים היה הפרש שערים עדיף וחוף השנהב הבקיעה שער זכות אחד יותר ובכך הודחה סנגל בשלב זה. כעבור 4 שנים, שחזרה סנגל את הישג השיא שלה בטורניר לאותו זמן, כאשר סיימה במקום הרביעי. סנגל העפילה פעמים נוספות לטורניר הגמר של גביע אפריקה.


=== מוקדמות מונדיאל 2002 וגביע אפריקה לאומות ===
סנגל העפילה לראשונה בתולדותיה לטורניר הגמר של מונדיאל 2002. בטורניר המוקדמות עברה סנגל בסיבוב הראשון את בנין. בשלב הבתים בסיבוב השני, סיימה סנגל ראשונה בבית צמוד לפני מרוקו, מצרים, אלג'יריה ונמיביה, כאשר היא מסיימת עם אותו מספר נקודות כמו מרוקו, אך מקדימה אותה בזכות הפרש שערים עדיף, ומקדימה את מצרים בשתי נקודות.
לפני טורניר הגמר, סנגל הגיעה להישג השיא שלה בגביע אפריקה לאומות 2002. באותו טורניר סיימה סנגל ראשונה בשלב הבתים לאחר שניצחה את מצרים וזמביה וסיימה בתיקו עם תוניסיה. ברבע הגמר ניצחה סנגל את הרפובליקה הדמוקרטית של קונגו ובחצי הגמר ניצחה את ניגריה 1-2 אחרי הארכה. במשחק הגמר סיימה סנגל בתיקו 0-0 עם קמרון והפסידה בבעיטות הכרעה מאחד עשר מטרים. בכך סיימה סנגל במקום השני בטורניר, הישג השיא שלה באליפויות אפריקה.


=== מונדיאל 2002 ===
במונדיאל 2002 שנערך בקוריאה הדרומית ויפן, סנגל הוגרלה לשחק בשלב הבתים עם צרפת, דנמרק ואורוגוואי. סנגל שיחקה מול צרפת במשחק הפתיחה של המונדיאל. משחק זה עורר התרגשות בסנגל מפני שהמדינה הייתה קולוניה צרפתית במשך שנים ורוב הסגל של נבחרת סנגל באותו מונדיאל הגיעו מהליגה הצרפתית. אחד השחקנים הבולטים במשחק הפתיחה נגד צרפת היה השחקן פטריק ויירה, יליד סנגל. ויירה, אחד השחקנים הטובים שיצאו מסנגל אם לא הטוב ביותר שבהם, שיחק דווקא בצד הצרפתי במשחק. אף על פי שנולד בסנגל עבר לנבחרת צרפת בגלל היותה של סנגל קולוניה של צרפת. במשחק עצמו הדהימה סנגל את אלופת העולם ואלופת אירופה וניצחה אותה בתוצאה 0-1 משער של הקשר פאפא בובה דיופ. נבחרת סנגל המשיכה בתיקו 1-1 מול דנמרק וסיימה את שלב הבתים בתיקו דרמטי 3-3 מול אורוגוואי לאחר שסנגל הובילה כבר 0-3 משער בבעיטת עונשין מ-11 מטרים של חלילו פדיגה ומצמד של דיופ. אורוגוואי השוותה בדקות הסיום. מיקומה של סנגל במקום השני בבית הוביל אותה למשחק שמינית הגמר מול נבחרת שוודיה שסיימה במקום הראשון בבית מספר 6. במשחק עצמו הובילה שוודיה אך צמד של אנרי קמארה, השני מהם שער זהב בהארכה, הפך את התוצאה ל-1-2 ושלח את שחקני סנגל לשלב רבע הגמר. בכך הייתה סנגל לנבחרת האפריקאית השנייה שמגיעה לשלב זה (והראשונה מאז קמרון במונדיאל 1990) ברבע הגמר הפסידה סנגל לטורקיה 1-0 בהארכה משער זהב של איהן מנסיז. אל חג'י דיוף נבחר לאחד ממצטייני הטורניר.


=== מונדיאל 2018 ===
16 שנים לאחר הופעתה הקודמת במונדיאל, הצליחה סנגל להעפיל למונדיאל 2018. היא פתחה את משחקיה בניצחון 1-2 על פולין ובהמשך סיימה בתיקו 2-2 עם יפן. במשחקה האחרון, סנגל הפסידה לקולומביה 1-0 ובכך סיימה במקום השלישי בבית, כאשר יפן מסיימת במאזן זהה כמותה, אך מקדימה אותה בגלל קריטריון "המשחק ההוגן" עקב צבירת כמות כרטיסים צהובים נמוכה יותר מזו של סנגל בסך כל משחקי הבית. בכך הפכה סנגל לנבחרת הראשונה בתולדות המונדיאל אשר מודחת בעקבות קריטריון "המשחק ההוגן".


=== גביע אפריקה לאומות 2019 ===
בגביע אפריקה לאומות 2019, סנגל גברה בשלב הבתים על טנזניה, הפסידה לאלג'יריה והביסה את קניה על מנת לעלות לשמינית הגמר מהמקום השני בבית. בשלבי ההכרעה גברה סנגל בתוצאה 0-1 על אוגנדה, בנין ותוניסיה (כאשר את תוניסיה היא מנצחת אחרי הארכה). במשחק הגמר שוב פגשה סנגל את אלג'יריה וגם הפעם הפסידה לה 1-0. בכך סיימה סנגל במקום השני באליפות אפריקה בפעם השנייה בתולדותיה.


=== גביע אפריקה לאומות 2021 ===
בגביע אפריקה לאומות 2021, סנגל גברה על זימבבואה 0-1 ולאחר מכן סיימה בתיקו 0-0 עם גינאה ועם מלאווי. סנגל העפילה לשמינית הגמר מהמקום הראשון בבית למרות שהבקיעה רק שער אחד בשלב הבתים. בשמינית הגמר גברה סנגל על כף ורדה 0-2 וברבע הגמר גברה על גינאה המושוונית 1-3. בחצי הגמר גברה סנגל על בורקינה פאסו 1-3 והעפילה לגמר אליפות אפריקה בפעם השלישית בתולדותיה. במשחק הגמר סיימה סנגל בתיקו 0-0 עם מצרים וניצחה 2-4 בבעיטות הכרעה מ-11 מטרים. בכך זכתה סנגל באליפות אפריקה לראשונה בתולדותיה.


=== מונדיאל 2022 ===
סנגל העפילה למונדיאל 2022 בפעם השנייה ברציפות. את שלב הבתים סנגל פתחה בהפסד 2-0 להולנד, אך בהמשך גברה על המארחת קטר 1-3 ובמשחק המכריע על ההעפלה לשמינית הגמר גברה על אקוודור 1-2, במשחק בו הייתה חייבת לנצח על מנת להעפיל לשמינית הגמר. בשמינית הגמר הובסה סנגל 3-0 על ידי אנגליה והודחה.


== כל גביעי העולם ==
משחקי תיקו כוללים גם משחקים שהוכרעו בבעיטות הכרעה


== כל גביעי אפריקה ==
משחקי תיקו כוללים גם משחקים שהוכרעו בבעיטות הכרעה


== שחקנים מפורסמים ==
דמבה בה
אל חג'י דיוף
חביב בייה
פרדינאן קולי
לאמין דיאטה
פאפא בובה דיופ
עבדוליה פייה
ממודו ניאנג
ממודו דיאלו
סילבן נ'דיאי
חליס ג'אבלייה
סולימאן סאנה
סליף סאנה
סאדיו מאנה
קאלידו קוליבאלי
מבאייה ניאנג
מוסא קונאטה
אדוארד מנדי


== סגל שחקנים ==
סגל הנבחרת לקראת מונדיאל 2022 (ההופעות והשערים מעודכנים ל-27 בספטמבר 2022):


== שיאי שחקנים ==
נכון ל-17 ביוני 2023.

שחקנים מודגשים הם שחקנים שעדיין פעילים בנבחרת.


=== שיאני ההופעות ===


=== מלכי השערים ===


== קישורים חיצוניים ==

 אתר האינטרנט הרשמי של נבחרת סנגל בכדורגל
 אתר האינטרנט הרשמי של נבחרת סנגל בכדורגל


== הערות שוליים ==