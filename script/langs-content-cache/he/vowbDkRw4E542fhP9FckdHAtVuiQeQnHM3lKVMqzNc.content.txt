revision: 36037410
title: "\u05E0\u05D5\u05D0\u05E3 \u05DE\u05E1\u05D0\u05DC\u05D7\u05D4"
url: https://he.wikipedia.org/wiki/%D7%A0%D7%95%D7%90%D7%A3_%D7%9E%D7%A1%D7%90%D7%9C%D7%97%D7%94


---

נואף מסאלחה (בערבית: نواف مصالحة; 26 בנובמבר 1943 – 26 באוקטובר 2021) היה איש ציבור שכיהן כחבר הכנסת, סגן שר, מנהל המחלקה הערבית בהסתדרות וחבר מרכז מפלגת העבודה.


== ביוגרפיה ==
מסאלחה נולד ב-26 בנובמבר 1943, בכפר קרע. הוא למד באוניברסיטת תל אביב, ובמקצועו היה מורה.
מסאלחה נבחר לכנסת ה-12 מטעם סיעת המערך. הוא חבר לשמינייה של חברי הכנסת הצעירים במפלגת העבודה אברהם בורג, חיים רמון, יוסי ביילין, עמיר פרץ, חגי מרום, נסים זווילי ויעל דיין. מסאלחה היה ראש המגזר הערבי במפלגת העבודה ובישראל אחת. ב-1992 מינה אותו חיים רמון לסגן שר הבריאות, והשניים שיתפו פעולה בקידום שירותי הבריאות הציבורית במגזר הערבי ובעיקר בהקמת כמאה תחנות "טיפת חלב". בממשלת ברק שימש בשנים 1999–2001 כסגן שר במשרד החוץ תחת דוד לוי ושלמה בן עמי. בבחירות המקדימות במפלגת העבודה לקראת הבחירות לכנסת השש עשרה, לא הצליח מסאלחה להתברג למקום ריאלי, ובעקבות כך הצטרף למפלגת עם אחד ושובץ במקום ה-12 הלא-ריאלי ברשימתה.בבחירות לרשויות המקומיות בשנת 2008 התמודד לראשות עיריית כפר-קרע, אך לא עלה לסיבוב השני, ורשימתו למועצת עיריית כפר-קרע אף לא עברה את אחוז החסימה.
עמדותיו המדיניות של מסאלחה נחשבו חריגות בין חברי הכנסת הערבים. הן לא שללו את המדינה היהודית והציגו תמונה מאוזנת ביחס למעמד הערבים במדינת ישראל. הוא הביע הסתייגות מהזדהות גורפת עם אויבי מדינת ישראל, אף על פי שהעיד על עצמו כי הוא חצוי ברגשותיו, והציג את עצמו כמי ש"מאמין בדרך הפשרה". בריאיון עיתונאי לגידי וייץ מ-2015 אמר: ”אנחנו באפרטהייד וחצי. הימין הקיצוני אצלנו יכול ללמד את הדרום־אפריקאים שיעור בגזענות”.מסאלחה נפטר ב-26 באוקטובר 2021 בגיל 77, כתוצאה מסיבוכי מחלת נגיף קורונה.


== קישורים חיצוניים ==

 נואף מסאלחה, באתר הכנסת (לגרסה בערבית)
נואף מסאלחה, באתר כנסת פתוחה
עופר אדרת, ח"כ לשעבר נואף מסאלחה, חבר השמינייה של מפלגת העבודה, מת בגיל 77, באתר הארץ, 26 באוקטובר 2021


== הערות שוליים ==