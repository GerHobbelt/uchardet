revision: 36038728
title: Kathryn
url: https://he.wikipedia.org/wiki/%D7%A7%D7%AA%D7%A8%D7%99%D7%9F_%D7%91%D7%99%D7%92%D7%9C%D7%95


---

קתרין אן ביגלו (באנגלית: Kathryn Ann Bigelow; נולדה ב-27 בנובמבר 1951) היא במאית קולנוע אמריקאית שסרטיה משתייכים לסוגת המדע-בדיוני, הפעולה והאימה. ביגלו היא האישה הראשונה שזכתה בפרס אוסקר בקטגוריית הבימוי הטוב ביותר. היא זכתה גם בפרס גילדת הבמאים האמריקאית ובפרס באפט"א בקטגוריית הבימוי הטוב ביותר, כל אלו על סרטה "מטען הכאב" (2008).


== ביוגרפיה ==


=== תחילת דרכה ===
ביגלו נולדה בסן קרלוס שבקליפורניה, כבתם היחידה של מנהל מפעל לצבעים וספרנית. בתחילת דרכה התעניינה באמנות, ובגיל 20 עברה לניו יורק, לאחר שקיבלה מלגת לימודים במוזיאון ויטני לאמנות אמריקאית. מאוחר יותר פנתה לתחום הקולנוע, ולמדה את הנושא באוניברסיטת קולומביה. בין מוריה שם היו האמן ויטו אקונצ'י והסופרת והפעילה הפוליטית סוזן סונטג.


=== קריירה ===
עבודת הבימוי הראשונה שלה הייתה בשנת 1978 בסרט הקצר "The Set-Up", שהוא 20 דקות של ניתוח אלימות. הסרט מציג שני אנשים הנלחמים זה בזה כשברקע שני סמיוטיקאים המנתחים את המראה. סרטה הראשון באורך מלא היה "The Loveless" ‏(1982), סרט אופנוענים שביימה בשיתוף עם מונטי מונטגומרי. סרטה הבא היה "Near Dark" ‏(1987), סרט אימה העוסק בערפדים. סרטה השלישי היה "פלדה כחולה" (1990), מותחן בכיכובם של ג'יימי לי קרטיס ורון סילבר, שבו רוצח פסיכופת רודף אחר שוטרת מתחילה. הסרט הבא אחריו היה "נקודת פריצה" (1991), בכיכובם של קיאנו ריבס ופטריק סווייזי, אשר עוסק בחבורת גולשים המכנים עצמם כ"הנשיאים לשעבר" והמצליחים במספר מקרים לבצע שוד בנק מושלם, ובסוכן FBI שנשלח לתפוס אותם.
בשנת 1995 ביימה את סרט המדע הבדיוני "ימים משונים" - ג'יימס קמרון, בעלה לשעבר, הפיק את הסרט וכתב את התסריט עבורו. בסרט מככבים רייף פיינס, אנג'לה באסט, ג'ולייט לואיס, טום סייזמור ווינסנט ד'אונופריו. סרטה הבא היה "גלים מן העבר" (2000), סרט המבוסס על ספר בעל אותו השם של הסופרת אניטה שרב, והמתאר שתי נשים הנמצאות במערכות יחסים חונקות. הסרט שונה במובן מסוים מסרטיה הקודמים של ביגלו, בכך שהוא נעדר את התנועתיות וההימום הטכני שמאפיינים אותם. בשנת 2002 ביימה את הסרט "K-19", בו מככבים האריסון פורד וליאם ניסן, והמספר על שני מפקדי צוללת סובייטית, הנושאת בתוכה נשק גרעיני, שתפקידם לבצע ניסוי של נשק זה במקום מבודד. הסרט, שהיה עתיר תקציב, נחל כישלון בקופות.
הסרט הבא של ביגלו היה "מטען הכאב". הסרט הוקרן לראשונה בפסטיבל הסרטים של ונציה בספטמבר 2008. עלילת הסרט עוקבת אחר צוות סילוק פצצות בצבא ארצות הברית בבגדאד במהלך מלחמת עיראק. הסרט זכה לשבחים נרחבים ובציון של 97% מ"מבקרי העל" של הרוטן טומייטוז. בסרט מככבים ג'רמי רנר, בריאן גרטי ואנתוני מאקי, ומופיעים בו בהופעת אורח גיא פירס, דייוויד מורס ורייף פיינס. הסרט זכה בפרס אוסקר לסרט הטוב ביותר ובמועמדות לפרס גלובוס הזהב לסרט הדרמה הטוב ביותר, וביגלו זכתה על בימויו בפרס אוסקר לבמאי הטוב ביותר ובכך הייתה לאישה הראשונה שזכתה בפרס, כשרק שלוש נשים לפניה היו מועמדות אליו בקטגוריה זו (לינה ורטמילר, סופיה קופולה וג'יין קמפיון). בנוסף זכתה בפרס באפט"א ובפרס גילדת הבמאים האמריקאים לבמאי הטוב ביותר (האישה הראשונה שזכתה בפרס זה אי פעם).


==== עבודות אחרות ====
ביגלו דיגמנה עבור כרזה של חברת האופנה "גאפ". בשנת 1983 גילמה את דמותה של עורכת העיתון בסרט "Born in Flames". בשנת 1987 ביימה את הוידאו קליפ לשיר "Touched by the Hand of God" של הניו אורדר. בנוסף, ביימה ביגלו מספר פרקים מסדרות הטלוויזיה "דקלים פראיים" (1993) ו"רצח מאדום לשחור" (1997–1998).


=== חייה האישיים ===
בשנים 1989–1991 הייתה ביגלו נשואה לבמאי הקולנוע ג'יימס קמרון.


== פילמוגרפיה ==


=== קולנוע ===
The Loveless‏ (1982) (במאית)
Born in Flames‏ (1983) (שחקנית)
Near Dark‏ (1987) (במאית)
פלדה כחולה (1990) (במאית ותסריטאית)
נקודת פריצה (1991) (במאית)
ימים משונים (1995) (במאית)
גלים מן העבר (2000) (במאית)
קיי-19‏ (2002) (במאית ומפיקה)
מטען הכאב (2008) (במאית ומפיקה)
כוננות עם שחר (2012) (במאית ומפיקה)
דטרויט (2017) (במאית ומפיקה)


=== טלוויזיה ===
דקלים פראיים (1993) (שני פרקים)
רצח מאדום לשחור (1997–1998) (פרק אחד)


== פרסים ==


=== זכיות ===
1996 - "Strange Days" - פרס סאטורן לבמאי הטוב ביותר
2010 - "מטען הכאב" - פרס באפט"א לבמאי הטוב ביותר
2010 - "מטען הכאב" - פרס גילדת הבמאים האמריקאית להישג הבימוי הטוב ביותר בסרט
2010 - "מטען הכאב" - פרס איגוד המבקרים האמריקני לבמאי הטוב ביותר
2010 - "מטען הכאב" - פרס BFCA לבמאי הטוב ביותר
2010 - "מטען הכאב" - פרס אוסקר לבמאי הטוב ביותר


=== מועמדויות ===
1988 - "Near Dark" - פרס סאטורן לבמאי הטוב ביותר
2010 - "מטען הכאב" - פרס גלובוס הזהב לבמאי הטוב ביותר


== קישורים חיצוניים ==
 קתרין ביגלו, במסד הנתונים הקולנועיים IMDb (באנגלית)
 קתרין ביגלו, באתר AllMovie (באנגלית)
 קתרין ביגלו, באתר Rotten Tomatoes (באנגלית)
קתרין ביגלו, באתר Box Office Mojo (באנגלית)
קתרין ביגלו, באתר Metacritic (באנגלית)
 קתרין ביגלו, במסד הנתונים הקולנועיים KinoPoisk (ברוסית)
 קתרין ביגלו, באתר Discogs (באנגלית)
דן שובל, אהבה ומלחמה, האוזן השלישית, 1.4.2009
ישי קיצ'לס‏, הוריקן קתרין, באתר וואלה!‏, 31 באוגוסט 2009
נירית אנדרמן, עכבר העיר אונליין, ג'יימס קמרון וגרושתו בקרב על האוסקר, באתר הארץ, 22 בינואר 2010
ניב שטנדל, אוסקר או שאני יורה, באתר nrg‏, 6 בפברואר 2010
דני סגל, חוכמת הביגלו, באתר של "רשת 13", 19 בפברואר 2010 (במקור, מאתר "nana10")
ברוקס בארנס, הניו יורק טיימס, קתרין ביגלו מציגה: טלטולים נוסח הוליווד, באתר הארץ, 25 בינואר 2013
אורי קליין, קתרין ביגלו לא מזילה דמעה, באתר הארץ, 2 בפברואר 2013
קתרין ביגלו, באתר אנציקלופדיה בריטניקה (באנגלית)