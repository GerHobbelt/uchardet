revision: 35403180
title: "\u05E7\u05D5\u05E6\u05D9\u05E5"
url: https://he.wikipedia.org/wiki/%D7%A7%D7%95%D7%A6%D7%99%D7%A5


---

קוציץ (שם מדעי: Acanthus) הוא סוג במשפחת הקוציציים הכולל כ-50 מינים.


== תיאור הסוג ==
הסוג כולל כ-50 מיני עשבים רב-שנתיים, הנפוצים ביבשות אסיה, אירופה ואפריקה, כאשר רוב המינים מתרכזים באגן הים התיכון. פירוש השם הלטיני הוא 'קוצני', ומכאן גם השם העברי. יש לציין כי השם מתייחס לקוצניות של החפה, ולא כל המינים קוצניים בעליהם. 
סוג זה נתן את שמו למשפחה כולה. בהקשר זה יש להזכיר שרוב בני המשפחה אינם קוצניים. 
עלי הסוג מהווים השראה לעיטורי עמודים מתרבות יוון העתיקה ורומא העתיקה.


== מאפייני הסוג ==
כל בני הסוג הם עשבים רב-שנתיים, שעליהם מחולקים לאונות. 
הפרחים ערוכים בשיבולת ארוכה (כלומר, יוצאים מציר של עמוד הפריחה).
סימן הסוג הוא חפה קוצני בחלקו. חפה הוא איבר בצמח, גלגול של עלה, אך הוא אינו מטמיע וצמוד לפרח. לדוגמה, במין מרווה דגולה, החפה הוא סגול. התפקיד המיוחס לחפה הוא הבלטת עלה הכותרת. 
החפה של סוג זה הוא בעל שיניים קוצניות. 
צבע הפרח לבן, אורכו כ-3.5 עד 5 סנטימטר. מספר האבקנים 4. סימטריית הפרח היא דו-צידית, ובכך הוא דומה לפרחי משפחת השפתניים. פרחים אלה מואבקים על ידי דבורים.
הפרי הוא מטיפוס הלקט, הנפתח עם הבשלת הזרעים. בצמח קיים מנגנון ה'זורק' את הזרעים במרחק מסוים מצמח האם.


== מיני הסוג ==
כאמור, בסוג זה כ-50 מינים. בישראל קיימים שני מינים, האחד הוא צמח בר והשני צמח נוי. 

קוציץ סורי (שם מדעי: Acanthus syriacus) - צמח בעל בשושנת עלים גדולים, קוצניים, מהם מתפתח באביב עמוד פריחה יחיד וזקוף שגובהו כחצי מטר או יותר. זהו צמח מצוי במחוזות הים תיכוניים של ארץ ישראל. לרוב הוא גדל בריכוז של מספר פרטים, שלא כולם מגיעים לפריחה.
קוציץ רך (שם מדעי: Acanthus mollis) - צמח שמקורו מארצות צפון אגן הים התיכון משמש כצמח נוי. נבדל מקוציץ סורי ברכות עליו הלא-קוצניים, בפרח הגדול יותר ובתקופת פריחה ארוכה יותר. מומלץ לגדלו בתנאי חצי צל.


== ראו גם ==
הסדר הקורינתי


== לקריאה נוספת ==
ברלינר, רוחמה (1983). קוציץ סורי. החי והצומח של ארץ ישראל כרך 11, עמוד (108), הוצאת משרד הביטחון, תל אביב.
פינברון-דותן, נעמי ודנין, אבינעם. (1991). קוציץ. המגדיר לצמחי בר בארץ-ישראל, (622). ירושלים, הוצאת כנה. (הספר בקטלוג ULI)


== קישורים חיצוניים ==