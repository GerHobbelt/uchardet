revision: 36615860
title: "\u05DE\u05D9\u05D9\u05E0\u05E7\u05E8\u05D0\u05E4\u05D8"
url: https://he.wikipedia.org/wiki/%D7%9E%D7%99%D7%99%D7%A0%D7%A7%D7%A8%D7%90%D7%A4%D7%98


---

מיינקראפט (באנגלית: Minecraft)
הוא משחק בסגנון ארגז חול, אשר נוצר במקור על ידי מרקוס "נוטץ'" פרסון השוודי, ומאוחר יותר פורסם על ידי חברת Mojang Studios. המשחק נחשב למשחק הווידאו הנמכר ביותר בכל הזמנים. מיינקראפט נחשב בעבר למשחק אינדי (לפני שהחברה Mojang נמכרה למיקרוסופט). המשחק יצא למחשב האישי לראשונה ב-2009 בגרסת אינפדב (Infdev), ב-2010 בגרסת אלפא, ב-2011 בגרסת בטא, ובהמשך בגרסה הרשמית. באותה שנה יצאו לאור גם גרסאות ל-iOS ולאנדרואיד בשם "Pocket Edition" ב-2012 יצאה גרסה ל-Xbox 360, שפותחה בשיתוף עם 4J Studios. בשנים 2013–2015 הוכרזו גרסאות ל-Xbox one, לפלייסטיישן 3, לפלייסטיישן 4, לפלייסטיישן ויטה, ל-Wii U ולווינדוס 10. יצאו גם כמה משחקי ספין-אוף על מיינקראפט כגון משחקי ההרפתקאות Minecraft: Dungeons ,Minecraft legends והמשחק האינטראקטיבי Minecraft: Story Mode, בו השחקן צריך לבחור בין אפשרויות שונות בתוך סיפור שמסופר לו, וכל החלטה משנה את מהלך הסיפור.
כבר מגרסאותיו הראשוניות זכה המשחק להצלחה מרובה. נכון לשנת 2020, המשחק מכר מעל 200 מיליון עותקים לכל הפלטפורמות, מה שהופך אותו למשחק הנמכר ביותר בכל הזמנים.
כרגע ישנן שתי גרסאות עיקריות של מיינקראפט:

ג'אווה (Java) - גרסה הכתובה בשפת התכנות ג'אווה, למשחק במחשב האישי.
בדרוק (Bedrock) - גרסה המיועדת לקונסולות משחק וטלפונים ניידים ול-Windows 10.
חינוך (Education) - גרסה המיועדת ללמידת תיכנות ובשיתוף עם בתי ספר הם עושים שיעורים שלמים דרך המיינקראפט.המשחק הוא מסוגת עולם פתוח או ארגז חול, המאפשר יצירתיות רבה לשחקנים לעשות ככל העולה על רוחם. היבטים אחרים במשחק הם הישרדות, חקר העולם, ולחימה. כמו כן, יש גם שרתי משחק קהילתיים שמתרכזים במיני-משחקים.
ב-27 ביוני 2016 הוכרז כי סרט המבוסס על המשחק ייצא ב-24 במאי 2019, אך בהמשך תאריך היציאה נדחה ל-4 במרץ 2022 אך גם תאריך זה נידחה לתאריך לא ידוע עקב הפעילות המתמשכת.
בשנת 2014 הושקה גרסת החינוך של מיינקראפט, שבמסגרתה ניתן ללמוד תכנים שונים תוך כדי משחק.


== מהלך המשחק ==
מיינקראפט הוא משחק ארגז חול תלת-ממדי בו אין יעדים ספציפיים שעל השחקן להשלים. דבר זה מאפשר לשחקנים מידה רבה של חופש במשחקם. עם זאת, קיימת מערכת הישגים המכונה "Advancements" במהדורת הג'אווה של המשחק, ו-"Trophies" במהדורות הפלייסטיישן. מערכת זו מעודדת את השחקן לחקור ולבצע פעולות שונות במשחק, רובן הומוריסטיות, אך היא איננה נחוצה ולא מביאה לשחקן אף "פרס". המשחק הוא משחק גוף ראשון כברירת מחדל, אך לשחקנים יש אפשרות לשנות לפרספקטיבה של גוף שני ואף שלישי, על ידי לחיצה על כפתור F5. עולם המשחק של מיינקראפט מורכב מאובייקטים תלת־ממדיים, רובם בצורת קובייה, שבדרך כלל מכונים "בלוקים". הבלוקים מייצגים חומרים שונים, כגון אבנים, עפרות, גזעי עצים, מים ולבה.
המשחק סובב סביב איסוף ושימוש בחפצים אלה. השחקן יכול לנוע בחופשיות ברחבי העולם, לכרות בלוקים ואז למקם אותם במקום אחר או ליצור איתם חפצים חדשים ולבנות בעזרתם.
המשחק מכיל חומר המכונה "רדסטון" (Redstone, או האבן האדומה), שהוא סוג של תחליף לחשמל. בעזרת הרדסטון ניתן ליצור מכשירים מכניים פרימיטיביים, מעגלים חשמליים ושערים לוגיים, המאפשרים בנייה של מכונות מורכבות.
עולם המשחק הוא בהגדרתו אינסופי ונוצר באופן אקראי כאשר השחקנים נכנסים אליו, באמצעות "זרע" (Map seed) שנוצר באקראיות על ידי המערכת או מוגדר ידנית על ידי השחקן. ישנה מגבלה על בנייה לגובה (מגובה 0 עד גובה 256 בלוקים עד גרסה 1.17, ולאחר מכן מגובה 64- עד גובה 319 בלוקים), אך אין הגבלת בנייה במישור האופקי. תוכנת ג'אווה אינה מסוגלת להתמודד עם מספרים גדולים מאוד, ולאחר כמה עשרות מיליוני בלוקים המפה מתחילה להשתבש, ולכן נקבע כי לאחר 30,000,000 בלוקים או עד 60,000,000 בלוקים ממרכז המפה (0,0), (אפשר לשנות את הגודל של המחסום בעזרת פקודה על ל-60,000,000 בלוקים ממרכז המפה (0,0)) קיים מחסום המונע מהשחקנים להמשיך להתקדם. כדי להמשיך להקל על העומס של המפה רק כששחקנים נמצאים בקרבת מקום מסוים הם יכולים לראות אותו, המשחק משיג זאת על ידי פיצול המפה לחלקים קטנים יותר הנקראים "נתחים" (chunks) (בגודל 16x16 בלוקים) שנוצרים או נטענים רק כאשר השחקנים נמצאים בקרבת הנתח.
העולם מחולק לביומות הנעות בין מדבריות לג'ונגלים לשדות שלג; המפה יכולה לכלול מישורים, הרים, יערות, מערות וגופי לבה ומים שונים. מערכת הזמן במשחק מורכבת ממחזור קבוע של יום ולילה. מחזור שלם (יום אחד) אחד נמשך 20 דקות בזמן של העולם האמיתי.
בעת פתיחת עולם חדש, על השחקנים לבחור באחד מחמשת מצבי המשחק, ובאחד מארבע רמות קושי, הנעות בין שליו (Peaceful) לחסר רחמים (Hardcore). הגדלת הקושי של המשחק גורמת לכך שלשחקן ירדו יותר נקודות חיים מפגיעה של מפלצת, לכך שמד הרעב שלו יתרוקן יותר מהר ולעוד השפעות אחרות הקשורות לקושי. לדוגמה, רמת שליו גורמת לכך שמפלצות לא ייווצרו, ורמת הקושי חסר רחמים מאפשרת לשחקנים לרעוב למוות אם מד הרעב שלהם מתרוקן. לאחר שהשחקן בחר את רמת הקושי ופתח את העולם החדש, הוא יוכל לשנות את רמת הקושי, אך מצב המשחק יישאר נעול וניתן לשנותו רק באמצעות רמאויות.
לשחקנים חדשים יש עור (Skin) ברירת מחדל שנבחר באופן אקראי בין הדמות של סטיב (בן) לבין הדמות של אלכס (בת), אך האפשרות ליצור עורות מותאמים אישית הועמדה לרשות השחקנים בשנת 2010.
במהלך המשחק השחקנים נתקלים ביצורים שונים שאינם שחקנים, כמו חיות, אנשים כפריים ומפלצות. ניתן לצוד יצורים פסיביים, כמו פרות, חזירים ותרנגולות, ולקבל מהם מזון וחומרי יצירה. היצורים הפסיביים נוצרים ביום, ואילו המפלצות, כגון עכבישים, שלדים, זומבים וקריפרים נוצרות במהלך הלילה או במקומות חשוכים. מספר מפלצות, כמו זומבים ושלדים, נשרפות כשהן נחשפות לאור השמש. חלק מהמפלצות ייחודיות למשחק, למשל הקריפר והאנדרמן (יצור בעל יכולת טלפורטציה). לחלק מהיצורים במשחק ישנן גרסאות שונות התלויות במקום בו הם הזדמנו.


=== עולמות המשחק ===
כל עולם במשחק נוצר באופן אקראי על ידי אחד מה-
  
    
      
        
          2
          
            64
          
        
      
    
     
   ה"זרעים" (Map seeds) האפשריים ומחולק ל"נתחים" (Chunks), שהן יחידות תלת־ממדיות שגודלן 16x16 בלוקים ושמשתרעות מגובה 0 עד לגובה 256 (עד גרסה 1.17), או מגובה 64- עד לגובה 319, שהוא הגובה המקסימלי בו ניתן לשים בלוקים. כל עולם מוגבל בגבול ריבועי הנמצא 30,000,000 בלוקים ממרכז המפה. אחרי הגבול נמצא אזור הנקרא "מעבר" ("Farlands") בו המפה מתעוותת ומשתבשת . בסך הכל, ניתן ליצור במשחק כ-
  
    
      
        3.3
        ×
        
          10
          
            196
          
        
      
    
     
   עולמות ייחודיים.


=== פקודות ===
השחקן יכול להשתמש בתיבת הטקסט כדי לכתוב פקודות. כל פקודה מתחילה בסימן "/", ואחריה יש מבנה מיוחד לכל פקודה הכולל את שמה ואת הפרמטרים שהיא מקבלת. הפקודות מסייעות לשחקן לבנות דברים, לזמן יצורים, לשנות בלוקים שונים, לשנות את זמן המשחק ועוד.


=== מצבי המשחק ===


==== Survival (הישרדות) ====
במצב הישרדות, על השחקן לאסוף משאבי טבע כגון עץ ואבן הנמצאים בסביבה על מנת ליצור בלוקים ופריטים מסוימים. בהתאם לרמת הקושי, מפלצות נוצרות באזורים חשוכים במרחק מסוים מהדמות, מה שמחייב את השחקנים לבנות מקלט בלילה. למצב הישרדות יש גם מד חיים שמתרוקן מפגיעות של יצורים עוינים, מנפילות מגובה רב, מטביעה, מנפילה ללבה, מרעב ועוד. לשחקן יש גם מד רעב, אותו יש למלא מדי פעם על ידי אכילת אוכל. כאשר מד הרעב מלא, השחקן יכול "לרפא" את עצמו ולמלא את מד החיים שלו. במשחק, למעט ברמת קושי שלווה, אם מד הרעב מתדלדל, הריפוי האוטומטי יפסק ובסופו של דבר השחקן יישאר עם חצי נקודת חיים (אלא אם השחקן נמצא במצב חסר רחמים ואז הוא ימות).
שחקנים יכולים ליצור מגוון רחב של פריטים (Items) במיינקראפט. אלו כוללים שריון אשר מקטין את הנזק מכל דבר שיכול להוריד נקודות חיים, כלי נשק (כגון חרבות או גרזנים) המאפשרים להרוג בקלות רבה יותר מפלצות ובעלי חיים וכלים שמיועדים לכריית סוגים מסוימים של בלוקים במהירות רבה יותר (כגון מכוש ואת חפירה). בחלק מהפריטים יש כמה רמות לאותו פריט בהתאם לחומר ששימש להכנה שלהם, כאשר פריטים בדרגה גבוהה יותר יעילים ועמידים יותר. שחקנים יכולים לבשל אוכל בעזרת תנורים, לעבד עפרות ולהמיר חומרים לחומרים אחרים. השחקנים יכולים גם להחליף סחורה עם כפריים (דמויות NPC) באמצעות מערכת סחר המבוססת על אבני ברקת.
המשחק כולל מערכת מלאי (Inventory) המאפשרת לשחקנים לשאת מספר מצומצם של פריטים. אם שחקן מת, הפריטים במלאי שלו מתפזרים על הקרקע באזור המוות, אלא אם המשחק הוגדר מראש כך שכשהשחקן מת הפריטים נשארים יחד איתו. לאחר המוות השחקן נוצר מחדש בנקודת ההיווצרות שלו, אשר כברירת מחדל היא המקום בו השחקנים נוצרים לראשונה במשחק, וניתן לאפס אותה על ידי שינה במיטה או באמצעות פקודות. ניתן לקבל את הפריטים שהתפזרו בחזרה אם השחקן יכול להגיע אליהם לפני שהם נעלמים לאחר 5 דקות. השחקנים יכולים לקבל נקודות ניסיון (ידוע גם כנקודות XP) על ידי הריגת מפלצות, חיות ושחקנים אחרים. כמו כן, גם כרייה, התכת עפרות, זיווג בעלי חיים ובישול אוכל יביאו נקודות. לאחר שהשחקן צבר מספיק נקודות, הוא יכול להשקיע אותם בכישוף כלים, שריון וכלי נשק. פריטים מכושפים הם בדרך כלל חזקים יותר, מחזיקים מעמד זמן רב יותר או בעלי אפקטים מיוחדים אחרים.


==== Creative (יצירתי) ====
במצב יצירתי, (Creative) לשחקנים יש גישה כמעט לכל המשאבים והפריטים במשחק דרך תפריט המלאי, והם גם יכולים למקם ולשבור בלוקים באופן מיידי, בלי צורך בחציבה. השחקנים יכולים להחליף את ההליכה בריחוף וכך הם יכולים לחקור בחופשיות את העולם כרצונם. השחקנים גם לא יכולים להינזק ואין להם מד רעב. בנוסף, מפלצות לא תוקפות שחקנים במצב זה. מצב המשחק מסייע לשחקנים להתמקד בבנייה ויצירת פרויקטים בכל גודל ללא הפרעה.


==== Hardcore (חסר רחמים) ====
מצב חסר רחמים הוא מצב שדומה למצב הישרדות, אך ברמת הקושי הגבוהה ביותר שניתן. אם שחקן מת בעולם במצב חסר רחמים, הוא לא יכול לחזור לשחק בו. במקום זה, השחקן נכנס למצב צופה (ראה למטה) והוא יכול לחקור את העולם או למחוק אותו לחלוטין. ניתן לגשת למצב משחק זה רק במהדורת Java.
מגרסה 1.8 ומעלה, לא יהיה ניתן להיכנס שוב לעולם, אך קובצי המשחק ישמרו.


==== Adventure (הרפתקה) ====
מצב הרפתקאות תוכנן במיוחד כך שהשחקנים יוכלו לחוות מפות והרפתקאות בהתאמה אישית. מצב הרפתקאה דומה למצב הישרדות אך עם מגבלות שונות, שיוצר המפה יכול להחיל על עולם המשחק. מגבלות אלו מאלצות את השחקנים להשיג את הפריטים הנדרשים ולחוות הרפתקאות בדרך שיוצר המפה החליט. תוספת נוספת המיועדת למפות מותאמות אישית היא בלוק הפקודה; הבלוק הזה מאפשרת ליצרני מפות לצור דברים שלא אפשריים במצב משחק רגיל. בנוסף, מצב הרפתקה נמצא בשימוש נרחב בשרתי משחק בהם שחקנים שנמצאים למשל בלובי של השרת לא יכולים לשבור בלוקים וכיוצא מזה.


==== Spectator (צופה) ====
מצב צופה נוסף בגרסה 1.8 של המשחק. מצב זה מאפשר לשחקן לעוף ברחבי העולם ללא השפעה של חוקי הפיזיקה עליו, כלומר, הוא יכול לעבור דרך בלוקים ויצורים. העולם לא משפיע על שחקן במצב צופה, ואין לו מד רעב ומד חיים. שחקן במצב צופה יכול לראות את העולם מנקודת מבטם של היצורים והדמויות השונות. בשרתי מיני-משחקים נהוג להשתמש במצב צופה כדי להעניק לשחקן חוויה של "צופה מן הצד".(למרות שאפשר גם להשתמש בתוסף שנקרא "ריפליי מוד" שהוא מצלם את המשחק ואפשר לערוך את זה בסרטון אחרי זה.)


=== רב משתתפים ===


==== Multiplayer (מרובה משתתפים) ====
מצב רב משתתפים במיינקראפט מאפשר לשחקנים מרובים לשחק ולתקשר אחד עם השני במקום אחד בשרתים שהם צד שלישי. מצב רב משתתפים מתאפשר על ידי הפעלת LAN, מסך מפוצל (בקונסולות בלבד) ועל ידי שרתים. השחקנים יכולים להפעיל שרתים משלהם, להשתמש בספק אחסונים או להתחבר ישירות למשחק של שחקן אחר באמצעות Xbox Live. שרתים מרובי משתתפים של מיינקראפט נשלטים על ידי מפעילי שרתים, שיש להם גישה לבקרת הפקודות של השרת, מה שמאפשר להם לעשות ככל העולה בראשם בשרת, כגון קביעת השעה ביום ושיגור שחקנים ממקום למקום. מפעילי שרתים יכולים גם להגדיר מגבלות לגבי שמות המשתמשים או כתובות ה-IP שמורשים להיכנס לשרת. לשרתים מרובי משתתפים יש מגוון רחב של תכונות, כאשר לשרתים מסוימים חוקים ומנהגים ייחודיים משלהם. השרת הגדול והפופולרי ביותר נכון ל-2018 הוא Hypixel, אותו ביקרו למעלה מ-14 מיליון שחקנים ייחודיים. בין סוגי השרתים הפופולרים ביותר הם שרתי לחימה מסוג שחקן-נגד-שחקן (PvP) ושרתי מיני-משחקים (Minigame). לשרתים רבים יש תוספים מותאמים אישית המאפשרים פעולות שבמשחק רגיל אינן אפשריות.
החל מגרסה 1.19.1 ישנה מערכת סינון בצ'אט המיינקראפט שמגנה מפני הודעות לא מכבדות או לא חוקיות כלפי שחקנים המשחקים בשרת. בנוסף, קיימת האפשרות לדווח על שחקנים בשרתים בשל אמירת דברים שאינם מכבדים וכמובן גם לא חוקיים. דברים לא מכבדים כגון: זלזול וקילול השחקנים האחרים אשר בשרת. ודברים לא חוקים כגון: סחיטה, איום, פדופיליה ואף קריאה להתאבדות או רציחה. במידה ושחקן יואשם בזאת והמערכת תצדיק זאת - יחסם משתמש מכל שרתי המיינקראפט לאלתר. אך עם זאת, אפשר לבטל זאת על ידי ערעור למערכת.


==== מיינקראפט Realms ====
בשנת 2013, Mojang Studios הודיעו על Minecraft Realms, שירות אירוח שרתים שנועד לאפשר לשחקנים לשחק ביחד מפות מרובות משתתפים בשרת בקלות ובבטיחות ומבלי שיהיה עליהם להקים שרת משלהם. בניגוד לשרת רגיל, רק שחקנים שהוזמנו על ידי יוצר השרת יכולים להצטרף לשרתי Realms, ושרתים אלה אינם משתמשים בכתובות IP רגילות של מיינקראפט. בעלי שרתים של מיינקראפט Realms יכולים להזמין עד 3,000 אנשים לשחק בשרת שלהם, עם עד עשרה שחקנים מקוונים בו זמנית. ב-E3 2016, נוספה תמיכה חוצה פלטפורמות, בין פלטפורמות Windows 10 ,iOS ו-Android דרך Realms החל מיוני 2016, עם תמיכה ב-Xbox One ו-Nintendo Switch שהגיעה מאוחר יותר בשנת 2017, ותמיכה במכשירי מציאות מדומה. ב-31 ביולי 2017 Mojang Studios שחררו את גרסת הבטא של העדכון המאפשר הפעלה בין פלטפורמות.


== התאמה אישית ==
קהילת ההתאמה אישית מורכבת ממעריצים, ממשתמשים וממתכנתי צד שלישי. באמצעות מגוון ממשקי בניית הרחבות שנוצרו לאורך זמן, הקהילה יצרה מגוון רחב של תוכן להורדה עבור המשחק, כגון שינויים בקוד, חבילות טקסטורה ומפות מותאמות אישית. שינויים בקוד של מיינקראפט, המכונים מודים (Mods), מוסיפים מגוון שינויים למשחק, החל מבלוקים חדשים, פריטים חדשים, יצורים חדשים וכלה במערכים שלמים של מנגנונים למטרות שונות.
בעוד שמגוון מודים פותחו באופן עצמאי בידי משתמשים על ידי הנדסה לאחור של הקוד, Mojang Studios שיפרו גם את מיינקראפט ונילה עם תכונות רשמיות שאפשר לשנות, מה שמאפשר לייצר חבילות משאבים (Texture packs) שנוצרו על ידי הקהילה, המשנות אלמנטים מסוימים של המשחק כולל טקסטורות וצלילים. שחקנים יכולים גם ליצור "מפות" משלהם (קובצי שמירת עולם מותאמים אישית) המכילות לעיתים קרובות חוקים, אתגרים, חידות ומשימות ספציפיות, ולשתף אותן באינטרנט כדי שאחרים יוכלו לשחק בהן. Mojang הוסיפו את מצב ההרפתקאות באוגוסט 2012 ואת "בלוקי פקודה" (Command blocks) באוקטובר 2012, אשר נוצרו במיוחד עבור מפות מותאמות אישית במהדורת Java. חבילות נתונים (Data packs), שהוצגו בגרסה 1.13 של מהדורת Java, מאפשרות התאמה אישית נוספת, כולל יכולת להוסיף התקדמויות חדשות, ממדים חדשים, פונקציות, מתכוני יצירה, מבנים, תגים, הגדרות עולם וביומות.
מהדורת Xbox 360 של המשחק תומכת בתוכן מותאם אישית להורדה, שניתן לרכוש דרך חנות המשחקים של XBox; חבילות תוכן אלה מכילות בדרך כלל עורות שחקן חדשים. מאוחר יותר המהדורה קיבלה תמיכה בחבילות מרקמים בעדכון המשחק ה-12 שלה תוך הצגת "חבילה משולבת", המשלבת חבילות מרקם עם חבילות עור ושינויים בצלילי המשחק, במוזיקה ובממשק המשתמש. החבילה המשולבת הראשונה (כלומר, חבילת המרקם הראשונה) למהדורת Xbox 360 יצאה ב-4 בספטמבר 2013, ונוצרה בהשראת Mass Effect. בשונה ממהדורת Java, לעומת זאת, מהדורת Xbox 360 אינה תומכת במודלים או מפות מותאמות אישית. חבילת משאבים לקידום מכירות המבוססת על מיינקראפט יצאה לזיכיון סופר מריו על ידי נינטנדו למהדורת ה-Wii U ברחבי העולם ב-17 במאי 2016. חבילה משולבת המבוססת על Fallout הוכרזה שתצא למהדורת ה-Wii U. באפריל 2018 התגלתה תוכנה זדונית בכמה עורות של מיינקראפט שניתנו להורדה לשימוש עם מהדורת Java של המשחק. [84] [85] אבסט הצהיר כי כמעט 50,000 חשבונות נגועים, וכאשר הם מופעלים, התוכנה הזדונית תנסה לפרמט את הכונן הקשיח של המשתמש.Mojang Studios תיקנו מיד את המחדל והצהירו ש"הקוד לא יופעל או יוקרא על ידי המשחק עצמו", ויפעל רק כאשר התמונה המכילה את העור עצמו נבדקה.
ביוני 2017 Mojang פרסמו עדכון המכונה "עדכון הגילוי" לגרסת ה-Bedrock של המשחק. העדכון כולל מפה חדש ואת ה-"Market Place": קטלוג של תוכן שנוצר על ידי משתמשים המעניק ליוצרי תוכן במיינקראפט "דרך נוספת להתפרנס מהמשחק", ועוד.


== פיתוח ==
לפני שמרקוס פרסון פיתח את מיינקראפט, הוא היה מפתח משחקים עבור חברת King עד מרץ 2009, ששימש בעיקר כמפתח משחקי דפדפן. במהלך עבודתו שם למד מספר שפות תכנות שונות. הוא היה יוצר משחקים משלו במהלך שעותיו הפנויות בביתו, לעיתים קרובות על סמך השראה שמצא ממשחקים אחרים, וכותב לעיתים קרובות בפורומים של TIGSource למפתחים עצמאיים. אחד הפרויקטים האישיים האלה נקרא "RubyDung", משחק על בסיס בנייה בהשראת Dwarf Fortress, אך בנוי מבחינת התלת־ממדיות שלו כמו RollerCoaster Tycoon. פרסון כבר הכין מיפוי תלת־ממדי עבור אב טיפוס למשחק אחר על זומבים בסגנון של Grand Theft Auto: Chinatown Wars. בין התכונות ב-"RubyDung" שמרקוס בחן הייתה מבט מגוף ראשון הדומה ל-Dungeon Keeper, אך הרגיש שהגרפיקה מפוקסלת מדי והשמיט את המצב הזה. בסביבות מרץ 2009 עזב פרסון את King והצטרף ל-jAlbum, אך עדיין המשיך לעבוד על האב טיפוס שלו.
Infiniminer, משחק כרייה על בסיס בלוקים ועולם פתוח, שפורסם לראשונה באפריל 2009, עורר את ההשראה של פרסון בקשר לעתיד של-RubyDung .
Infiniminer השפיע רבות על הסגנון החזותי של המשחק, כולל החזרת מצב המשחק בגוף ראשון, הסגנון הוויזואלי המפוקסל ואת יסודות בניית הבלוקים. עם זאת, בניגוד ל-Infiniminer, פרסון רצה שבמיינקראפט יהיו אלמנטים של RPG.
המהדורה המקורית של מיינקראפט, המכונה בימינו מהדורת ג'אווה, פותחה לראשונה במאי 2009. פרסון פרסם סרטון ביוטיוב של גרסה מוקדמת של מיינקראפט. תוכנית הבסיס של מיינקראפט הושלמה על ידי פרסון במהלך סוף השבוע באותו חודש וגרסת בדיקה פרטית פורסמה ב-TigIRC ב-16 במאי 2009. המשחק יצא לראשונה לציבור ב-17 במאי 2009 כמהדורה בפיתוח בפורומים של TIGSource. פרסון עדכן את המשחק על סמך משוב מהפורומים. הגרסה שפרסון פרסם בפורומים נודעה מאוחר יותר כגרסה הקלאסית. שלבי פיתוח נוספים שזכו לכינויים Indev ,Infdev ו-Survival Test פורסמו בין ספטמבר 2009 ליוני 2010.
העדכון הגדול הראשון, שזכה לכינוי אלפא, שוחרר ב-30 ביוני 2010. אף על פי שפרסון שמר בהתחלה על משרתו ב-Jalbum.net, בהמשך הוא עזב את העבודה על מנת לעבוד על מיינקראפט במשרה מלאה כאשר מכירות גרסת האלפא של המשחק התרחבו. פרסון המשיך לעדכן את המשחק במהדורות שהופצו למשתמשים באופן אוטומטי. עדכונים אלה כללו פריטים, בלוקים ויצורים חדשים, מצב הישרדות ושינויים בפיזיקה של המשחק (למשל כיצד מים זורמים). כדי לתמוך בפיתוח של המשחק, הקים פרסון חברת משחקי וידאו, Mojang, בכסף שהרוויח מהמשחק. בין מייסדי Mojang היו יעקב פורסר, אחד מחבריו לעבודה של פרסון מ-King, וקרל מאנה, מנכ"ל jAlbum.
ב-11 בדצמבר 2010 פרסון הודיע כי מיינקראפט נכנס לשלב בדיקות הבטא שלו ב-20 בדצמבר 2010. הוא ציין גם שתיקוני הבאגים וכל העדכונים שהובילו לשחרור עדיין יהיו בחינם. במהלך הפיתוח שכר פרסון כמה עובדים חדשים לחברה שהקים, Mojang Studios.
Mojang סיימו את שלב הבטא של המשחק ושחררו את הגרסה המלאה ב-18 בנובמבר 2011. ב-1 בדצמבר 2011 מונה ינס "Jeb" ברגנסטן לראש אגף העיצוב במיינקראפט, והחליף את פרסון כמעצב הראשי. ב-28 בפברואר 2012 Mojang הודיעו כי הם שכרו את מפתחי שירות ה-API הפופולרי למיינקראפט "Bukkit" כדי לשפר את תמיכת מיינקראפט בשינויים בשרתים רבי-משתתפים.
ב-15 בספטמבר 2014 הודיעה מיקרוסופט על עסקה לרכישת Mojang בסך 2.5 מיליארד דולר, יחד עם הבעלות על הקניין הרוחני של מיינקראפט. פרסון הציע את העסקה כאשר פרסם ציוץ בטוויטר ובו הוא מציע לתאגידים לרכוש את חלקו במניות Mojang לאחר שקיבל הרבה ביקורת על אכיפת תנאים בהסכם רישיון למשתמש קצה (EULA) של המשחק. על פי פרסון, מנכ"ל Mojang, קרל מאנה, קיבל שיחה ממנהל מיקרוסופט זמן קצר לאחר הציוץ, ושאל אם פרסון רציני לגבי עסקה. Mojang קיבלה פניות גם מחברות אחרות, כולל Activision Blizzard ו-EA. העסקה עם מיקרוסופט נחתמה ב-6 בנובמבר 2014 והובילה לכך שפרסון הפך לאחד מ-"מיליארדרי העולם" של פורבס.
מאז המהדורה המלאה הראשונה של מיינקראפט, שכונתה "עדכון ההרפתקאות" (עדכון 1.0), המשחק עודכן ברציפות עם עדכונים גדולים רבים, הזמינים בחינם למשתמשים שכבר רכשו את המשחק. העדכון הגדול האחרון היה "מערות וצוקים חלק 2" (עדכון 1.18), שהוסיף בלוקים, ופריטים חדשים. העדכון שוחרר ב-30.11.2021. העדכון המתוכנן הבא, "העדכון הפראי" (עדכון 1.19), אמור לצאת למשחק בתאריך לא ידוע, וירחיב את ביומות הביצה והג'ונגל, ויוסיף בלוקים, פריטים ויצורים חדשים.
הגרסה המקורית של המשחק הוחלפה מרק "Minecraft" ל-"Minecraft: Java Edition" ב-18 בספטמבר 2017 כדי להפריד אותה מ-"Bedrock Edition", ששמה שונה לרק "Minecraft" על ידי עדכון "Better Together".
מהדורת הבדרוק (Bedrock Edition) עודכנה באופן קבוע, כאשר העדכונים אליה תואמים את הנושאים של עדכוני מהדורת הג'אווה (Java Edition). גרסאות אחרות של המשחק כמו מהדורות הקונסולה השונות ומהדורת הכיס (Pocket Edition) אוחדו למהדורת הבדרוק או הופסקה התמיכה בהם ולא יצאו אליהם עדכונים חדשים.


=== מהדורת הכיס (Pocket Edition) / מהדורת בדרוק (Bedrock Edition) ===
באוגוסט 2011 יצאה מהדורת הכיס של מיינקראפט ל-Xperia play ותמכה באנדרואיד כגרסת אלפא מוקדמת. לאחר מכן היא שוחררה למספר מכשירים תואמים אחרים ב-8 באוקטובר 2011. גרסת הiOS של מהדורת הכיס פורסמה ב-17 בנובמבר 2011. המהדורה הועמדה גם לרשות הטלפונים של Windows זמן קצר לאחר ש-Microsoft רכשה את Mojang. המהדורה מתרכזת בהיבט היצירתי ובהיבט ההישרדותי הפרימיטיבי של המשחק, ואינה מכילה את כל התכונות של מהדורת המחשב האישי. בחשבון הטוויטר שלו אמר ינס ברגנסטן כי מהדורת הכיס של מיינקראפט כתובה ב-++C ולא ב-Java, מפני ש-iOS לא יכולה לתמוך ב-Java.
ב-10 בדצמבר 2014, בעקבות רכישת Mojang Studios על ידי מיקרוסופט, Pocket Edition יצאה עבור Windows Phone. ב-18 בינואר 2017, מיקרוסופט הודיעה כי היא לא תתמוך עוד בגרסאות Windows Phone של מהדורת הכיס. ב-19 בדצמבר 2016 שוחררה הגרסה המלאה של מהדורת הכיס של מיינקראפט ב-אנדרואיד, iOS ו-Windows Phone.
מהדורת הכיס הוחלפה במהדורת הבדרוק בשנת 2017.


=== מהדורות קונסולות מהדור הקודם (Legacy console editions) ===
גרסת ה-Xbox 360 למשחק, שפותחה על ידי 4J Studios, יצאה ב-9 במאי 2012. ב-22 במרץ 2012 הוכרז כי מיינקראפט יהיה משחק הדגל של שירות משחקים חדש ל-Xbox Live בשם Arcade NEXT. המשחק שונה מגרסאות המחשב הביתיות במספר דרכים, כולל מערכת קראפטינג (crafting, יצירה) חדשה, ממשק הבקרה, מדריכים בתוך המשחק, מצב מרובה-משתתפים במסך מפוצל ויכולת לשחק עם חברים דרך Xbox Live. בנוסף, העולמות בגרסת ה-Xbox 360 אינם "אינסופיים", והם חסומים על ידי קירות בלתי נראים. במקור גרסת Xbox 360 הייתה דומה בתוכנה לגרסאות המחשב הישנות יותר, אך עודכנה בהדרגה כדי לקרב אותה לגרסת המחשב הנוכחית לפני הפסקתה. גרסת ה-Xbox One פורסמה ב-5 בספטמבר 2014.
גרסאות המשחק לפלייסטיישן 3 ולפלייסטיישן 4 פורסמו ב-17 בדצמבר 2013 וב-4 בספטמבר 2014, בהתאמה. גרסה לפלייסטיישן ויטה שוחררה באוקטובר 2014. כמו גרסאות ה-Xbox, גרסאות הפלייסטיישן פותחו על ידי 4J Studios.
ב-17 בדצמבר 2015 שוחררה מהדורת מיינקראפט ל-Wii U. גרסת ה-Wii U קיבלה מהדורה פיזית על דיסק ב-17 ביוני 2016 בצפון אמריקה, ביפן ב-23 ביוני 2016, ובאירופה ב-30 ביוני 2016. גרסת ה-Nintendo Switch של המשחק שוחררה בחנות המשחקים של נינטנדו ב-11 במאי 2017, יחד עם גרסה קמעונאית פיזית על דיסק שנקבע שתופץ במועד מאוחר יותר. במהלך כנס של נינטנדו ב-13 בספטמבר 2017, נינטנדו הודיעה כי המהדורה החדשה של New Nintendo 3DS תהיה זמינה להורדה מיד לאחר השידור החי, ועותק פיזי יהיה זמין במועד מאוחר יותר. המשחק תואם רק לגרסאות "החדשות" של מערכות ה-3DS ו-2DS, ואינו עובד עם דגמי ה-3DS, 3DS XL ו-2DS המקוריים. ב-18 בדצמבר 2018, גרסאות המיינקראפט של PlayStation 3, PlayStation Vita, Xbox 360 ו-Wii U קיבלו את העדכון הסופי שלהם ושונה שמם למהדורת "קונסולות מהדור הקודם" (Legacy Console).
גרסת ה-PlayStation 4 של מיינקראפט עודכנה בדצמבר 2019 כדי לתמוך במשחק חוצה פלטפורמות עם כל מהדורות הבדרוק (Bedrock editions) האחרות, אם כי המשתמשים נדרשים להחזיק חשבון Xbox Live חינמי כדי לשחק.


=== מהדורת החינוך (Education Edition) ===
מהדורת החינוך של מיינקראפט היא גרסה חינוכית למשחק המקורי, שתוכננה במיוחד לשימוש במוסדות חינוך כגון בתי ספר, ונבנתה על בסיס הקוד של מהדורת הבדרוק. המהדורה זמינה ב-Windows 10, macOS, iPadOS ו-Chrome OS. המהדורה כוללת חבילת משאבים לשיעורי כימיה, קורסים בחינם באתר של מהדורת החינוך, ו-2 יישומים נלווים בחינם: קוד ומצב כיתה (Classroom Mode).
בדיקת בטא ראשונית בוצעה בין התאריכים 9 ביוני ל-1 בנובמבר 2016. המהדורה המלאה שוחררה ל-Windows 10 וב-MacOS ב-1 בנובמבר 2016. ב-20 באוגוסט 2018, Mojang Studios הודיעו כי יביאו את מהדורת החינוך ל-iPadOS בסתיו 2018. היא שוחררה ל-App Store ב-6 בספטמבר 2018. ב-27 במרץ 2019 הוכרז כי מהדורת החינוך תופעל על ידי JD.com בסין. ב-26 ביוני 2020, גרסת הבטא של מהדורת החינוך הפכה לציבורית במחשבי Chromebook התואמים ל-Google Play. המשחק המלא שוחרר לחנות Google Play למחשבי Chromebook ב-7 באוגוסט 2020.


=== מיינקראפט סין (Minecraft China) ===
ב-20 במאי 2016 הוכרז על מיינקראפט סין כמהדורה מקומית עבור סין, שם שוחררה במסגרת הסכם רישוי בין NetEase ל-Mojang. מהדורת המחשב האישי שוחררה לבטא ציבורית ב-8 באוגוסט 2017. גרסת ה-iOS שוחררה ב-15 בספטמבר 2017, וגרסת ה-Android שוחררה ב-12 באוקטובר באותה שנה. מהדורת המחשב האישי מבוססת על מהדורת ה-Java המקורית, ואילו הגרסאות לטלפון הנייד iOS ו-Android מבוססת על מהדורת הבדרוק. המהדורה לא עולה כסף, והיו בה למעלה מ-300 מיליון שחקנים עד נובמבר 2019.


=== גרסאות אחרות למחשב ===
מלבד מהדורת ה-Java ומהדורת ה-Windows 10, קיימות גרסאות אחרות של מיינקראפט למחשב, הכוללות את Minecraft Classic ,Minecraft 4K ומהדורה מיוחדת לראספברי פאי.
Minecraft 4K היא גרסה פשוטה של מיינקראפט בדומה לגרסה הקלאסית אשר פותחה עבור "תחרות תכנות המשחקים 4K של Java", כאשר מטרת התחרות הייתה לקודד את המשחק בפחות מ-4,000 קילו-ביט. בניגוד למהדורה הרגילה, המפה במהדורת ה-4K מורכבת מ-64×64×64 בלוקים, ואותו עולם בדיוק נוצר בכל פעם מחדש. השחקנים במהדורת ה-4K מוגבלים להצבת או הריסת בלוקים, המורכבים מדשא, אבנים, עצים, עלים ולבנים.
מיינקראפט עבור Windows 10 בלעדי כרגע למערכת ההפעלה Windows 10 של מיקרוסופט. בטא עבור המהדורה הושק ב-Microsoft Store ב-9 ביולי 2015. לגרסה זו יש את היכולת לשחק ביחד עם חברים ב-Xbox Live, ולשחק במצב רב-משתתפים עם בעלי חשבון מיינקראפט בפלטפורמות אחרות של מהדורת הבדרוק. תכונות אחרות במהדורה כוללות את היכולת להשתמש במספר אביזרי שליטה, כמו בקר משחק, מקלדת או מסך מגע (עבור Microsoft Surface ומכשירים אחרים התומכים במסך מגע), תמיכה במציאות מדומה, ולהקליט סרטונים ולצלם צילומי מסך בעזרת התוכנה GameDVR המובנה בתוך המשחק.


==== ראספברי פאי (Raspberry Pi) ====
מהדורת ראספברי פאי של מיינקראפט נחשפה רשמית ב-2012 Minecon. מהדורת פאי מבוססת על גרסה אלפא 0.6.1 של מהדורת הכיס, עם תכונה המאפשרת להשתמש בפקודות טקסט לשינוי פרמטרים של עולם המשחק. במהדורת פאי השחקנים יכולים לפתוח את קוד המשחק ולהשתמש בשפת התכנות של פייתון כדי לשנות דברים בעולם המשחק. המהדורה כוללת גם ממשק סקריפטינג API לשינוי המשחק עבור מצב רב-משתתפים. המהדורה הודלפה בטעות לאתר הרשמי של מיינקראפט ב-20 בדצמבר 2012, אך קוד המקור נמחק במהירות מהדף. המהדורה שוחררה רשמית ב-11 בפברואר 2013. Mojang Studios הפסיקו להוציא עדכונים למהדורת הראספברי פאי של מיינקראפט בשנת 2016. המהדורה מותקנת מראש במערכת ההפעלה של ראספברי פאי וניתנת להורדה בחינם מ האתר הרשמי.


==== מיינקראפט קלאסי (Minecraft Classic) ====
לכבוד יום השנה העשירי ליציאת המשחק, Mojang הוציאו גרסה מחודשת של Minecraft Classic ב-JavaScript והפכו אותה למקוונת. הגרסה מתפקדת באופן דומה למצב יצירתי, ומאפשרת לשחקנים לבנות ולהרוס כל דבר בעולם לבד או בשרת מרובה משתתפים. מפגעים סביבתיים כמו לבה אינם פוגעים בשחקנים, וחלק מהבלוקים מתפקדים אחרת מכיוון שהתנהגותם שונתה מאוחר יותר במהלך הפיתוח.


==== בריקראפט (Brickcraft) ====
בסביבות 2011, לפני שחרורו המלא של המשחק, נחתם הסכם שיתוף פעולה בין Mojang וקבוצת לגו כדי ליצור מהדורה של מיינקראפט המבוססת על לבנים של לגו שתקרא Brickcraft. פרסון עבד על הגרסה המקדימה של המשחק הזה, שאותו כינה "Project Rex Kwon Do" בהתבסס על בדיחה מנפוליאון דינמיט. לגו דחפו את פיתוח הפרויקט קדימה, ובעוד Mojang העמידו שני מפתחים לערכה לתקופה של שישה חודשים, מאוחר יותר הם בחרו לבטל את הפרויקט, מכיוון שלטענתם, קבוצת לגו תובעת יותר מממה שהם יכולים לעשות, על פי דבריו של עובד Mojang דניאל קפלן. קבוצת לגו שקלה לרכוש את Mojang כדי להשלים את המשחק, אך בשלב זה הציעה מיקרוסופט את הצעתה לרכוש את החברה בלמעלה מ-2 מיליארד דולר. לדברי רוני שרר (Ronny Scherer) מקבוצת לגו, החברה עדיין לא הייתה בטוחה בהצלחה הפוטנציאלית של מיינקראפט בשלב זה ולכן ויתרה על הרכישה לאחר שמיקרוסופט הגישו את הצעתם ל-Mojang.


==== מציאות מדומה (VR) ====
בשלב מוקדם, פרסון תכנן שהמשחק יתמוך באוקולוס ריפט. עם זאת, לאחר שפייסבוק רכשה את אוקלוס בשנת 2013, הוא ביטל באופן פתאומי את התוכניות וציין כי "פייסבוק מוציאה אותי מדעתי". גרסה לא רשמית הידועה בשם-Minecraft VR פותחה בשנת 2016 על ידי הקהילה על מנת לספק תמיכה במשקפי מציאות מדומה למהדורת ה-Java כשהיא מכוונת בעיקר לחומרת האוקולוס ריפט. ב-15 באוגוסט 2016 מיקרוסופט השיקה מהדורה רשמית של המשחק לאוקולוס ריפט ב-Windows 10. ב-7 בספטמבר 2020, Mojang הודיעו כי גרסת הפלייסטיישן 4 של המשחק תתחיל לתמוך ב-PlayStation VR מאותו חודש.


=== מוזיקה ===
המוזיקה והאפקטים הקוליים של מיינקראפט הופקו על ידי המוזיקאי הגרמני דניאל רוסנפלד, הידוע יותר בשם "C418". מוזיקת הרקע במיינקראפט היא סוג של מוזיקת אווירה. ב-4 במרץ 2011 הוציא רוסנפלד אלבום אולפן שכותרתו "Minecraft - Volume Alpha"; האלבום כולל את רוב רצועות הפסקול במיינקראפט, כמו גם מוזיקה אחרת שלא הופיעה במשחק. קירק המילטון (Kirk Hamilton) מ-Kotaku בחר במוזיקה של מיינקראפט כאחת מרצועות הפסקול למשחק הווידאו הטובות ביותר בשנת 2011. ב-9 בנובמבר 2013 הוציא רוסנפלד את האלבום הרשמי השני, שכותרתו "Minecraft - Volume Beta", הכולל את המוזיקה שנוספה בגרסאות מאוחרות יותר של המשחק. בנוסף לאלבומיו של רוסנפלד, מלחינים אחרים תרמו רצועות פסקול למשחק מאז שחרורו, כולל סמואל אברג (Samuel Åberg), גארת' קוק (Gareth Coker) ולנה ריין.


== ביקורות והצלחה ==
מיינקראפט זכה לשבחים רבים, והביקורות שיבחו את החופש היצירתי שהמשחק מעניק לשחקנים במשחק. המבקרים שיבחו את מערכת הקראיפטינג (crafting, יצירה) של מיינקראפט, והעירו כי מדובר בהיבט חשוב במשחקי עולם פתוח. מרבית הביקורות התרשמו מגרפיקת הבלוקים של המשחק, האתר IGN תיאר אותה כ"בלתי נשכחת". הסוקרים אהבו גם את האלמנטים ההרפתקניים של המשחק וציינו כי המשחק יוצר איזון טוב בין חווית ההרפתקה לחווית הבנייה. המצב המרובה משתתפים במשחק התקבל בדרך כלל בצורה חיובית, IGN העירו כי "הרפתקאות תמיד טובות יותר עם חברים".
IGN התאכזבו מההמאמצים הרבים הדרושים להקמת שרתים מרובי משתתפים, וקראו לזה "טרחה". המבקרים אמרו גם כי תקלות גרפיות מתרחשות מעת לעת. אף על פי ששחרור המשחק מגרסת בטא בשנת 2011, GameSpot אמרו כי המשחק היה בעל "תחושה לא גמורה", והוסיף כי חלק ממרכיבי המשחק נראים "לא שלמים או שהוספו בחיפזון".
סקוט מונרו (Scott Munro) מ-Daily Record שעשה סקירה על גרסת האלפא כינה אותה "כבר משהו מיוחד" וקרא לקוראים לקנות אותה. ג'ים רוסיניול (Jim Rossignol) מ-Rock Paper Shotgun המליץ גם על האלפא של המשחק, וכינה אותו "סוג של לגו סטלקר 8-bit יצירתי". ב-17 בספטמבר 2010, הוובקומיקס על משחקי מחשב "Penny Arcade" יצר סדרת קומיקס ופרסומי חדשות על ההתמכרות שלו למשחק. גרסת ה-Xbox 360 התקבלה באופן חיובי על ידי המבקרים, אך לא זכתה לשבחים רבים כמו גרסת המחשב האישי.
מהדורת הכיס של המשחק קיבלה בתחילה ביקורות מעורבות מצד המבקרים. אף על פי שהמבקרים העריכו את השליטה היחסית קלה במשחק, הם התאכזבו מחוסר התוכן. במיוחד נמתחה ביקורת על חוסר היכולת לאסוף משאבים ליצירת כלים. הכמות המוגבלת של בלוקים והיעדר יצורים עויניים, ספגו ביקורת במיוחד. לאחר מספר עדכונים שהוסיפו תוכן נוסף, מהדורת הכיס התחילה לקבל ביקורות חיוביות יותר. סוקרים החמיאו לבקרי השליטה ולגרפיקה, אך עדיין ציינו חוסר תוכן.


=== מכירות ===
מיינקראפט מכר למעלה ממיליון עותקים פחות מחודש לאחר שנכנס לשלב הבטא שלו בתחילת 2011. עם זאת, למשחק לא היה גיבוי של מפרסמים גדולים ומעולם לא פורסם מסחרית אלא עבר מפה לאוזן בקהילת השחקנים, וקיבל הפניות שונות שלא בתשלום בתקשורת הפופולרית כמו באתר של-Penny Arcade. באפריל 2011 העריך פרסון כי מיינקראפט הרוויחה הכנסות של 23 מיליון אירו (33 מיליון דולר), אם מכלילים את 800,000 העותקים של גרסת האלפא שנמכרו, ומעל מיליון עותקים בגרסת הבטא. בנובמבר 2011, לפני שחרורו המלא של המשחק, בבטא של המשחק היו 16 מיליון משתמשים רשומים ו-4 מיליון רכישות. עד מרץ 2012, מיינקראפט הפך למשחק המחשב השישי הנמכר ביותר בכל הזמנים. ב-10 באוקטובר 2014, המשחק מכר כ-17 מיליון עותקים למחשב האישי, והפך למשחק המחשב הנמכר ביותר בכל הזמנים, ובחישוב כולל, המשחק מכר באותו יום כ-60 מיליון עותקים בכל הפלטפורמות, מה שהופך אותו למשחק הווידאו הנמכר ביותר בכל הזמנים. ב-25 בפברואר 2014 המשחק מכר 100 מיליון עותקים. עד מאי 2019 נמכרו 180 מיליון עותקים בכל הפלטפורמות. בגרסת מיינקראפט סין החינמית היו למעלה מ-300 מיליון שחקנים עד נובמבר 2019. גרסת ה-Xbox 360 של מיינקראפט הפכה לרווחית עוד ביום הראשון לשחרורה בשנת 2012, כאשר המשחק שבר את שיאי המכירות של Xbox Live עם 400,000 מחוברים. בתוך שבוע מיציאתו לחנות Xbox Live, מיינקראפט מכר למעלה ממיליון עותקים. GameSpot הודיעו בדצמבר 2012 שמיינקראפט מכר למעלה מ-4.48 מיליון עותקים מאז יציאות המשחק ל-Xbox Live Arcade במאי 2012. בשנת 2012, מיינקראפט היה המשחק הנרכש ביותר ב-Xbox Live Arcade. ב-4 באפריל 2014, גרסת ה-Xbox 360 מכרה 12 מיליון עותקים. בנוסף, מהדורת הכיס מכרה 21 מיליון עותקים. גרסת הפלייסטיישן 3 מכרה מיליון עותקים בחמישה שבועות. שחרור גרסת הפלייסטיישן ויטה של המשחק הקפיץ את מכירות המשחק ב-79%, והפך את השקת הגרסאות לפלייסטיישן 3 והפלייסטיישן 4 של מיינקראפט להשקה הגדולה ביותר בפלייסטיישן. גרסת הפלייסטיישן ויטה מכרה 100 אלף עותקים דיגיטליים ביפן במהלך החודשיים הראשונים לפרסום, על פי הודעה של SCE יפן. עד ינואר 2015 נמכרו ביפן 500,000 עותקים דיגיטליים של מיינקראפט בכל פלטפורמות הפלייסטיישן, עם עלייה בקרב ילדי בגילאי בתי הספר היסודיים שרכשו את הגרסה לפלייסטיישן ויטה. מיינקראפט סייע בשיפור סך הכנסותיה של מיקרוסופט ב-63 מיליון דולר ברבעון השני של שנת 2015. המשחק, בכל הגרסאות שלו ביחד, כלל למעלה מ-112 מיליון שחקנים פעילים בחודש ספטמבר 2019. ביום השנה ה-11 של המשחק במאי 2020, מיקרוסופט הודיעו שהמשחק מכר יותר מ-200 מיליון עותקים בכל הפלטפורמות עם מעל 126 מיליון שחקנים פעילים מדי חודש.


=== פרסים ומועמדויות ===
ביולי 2010 PC Gamer הכריזו על Minecraft כמשחק הרביעי הטוב ביותר לשחק בעבודה. בדצמבר של אותה שנה, Good Game בחרו במיינקראפט למשחק השווה ביותר להורדה לשנת 2010, Gamasutra הכריזו על מיינקראפט כמשחק השמיני הטוב ביותר ב-2010 כמו גם למשחק האינדי השמיני הטוב ביותר של השנה, ו-Rock,Paper, Shotgun כינו אותו "משחק השנה". Mod DB העניקו למשחק את פרס המשחק האינדי של השנה לשנת 2010 כפי שנבחר על ידי המצביעים, בנוסף לשניים מתוך חמישה הפרסים של העורך למשחק האינדי החדשני והטוב ביותר. המשחק זכה גם לתואר "משחק השנה" על ידי PC Gamer UK. המשחק היה מועמד לטקס ה-"פרס הגדול" של Seumas McNally, למצוינות טכנית ולמצוינות בעיצוב בפסטיבל המשחקים העצמאיים במרץ 2011 וזכה בפרס הגדול ובפרס הקהל שהוענק על ידי הקהילה. בטקס פרסי מפתחי המשחקים 2011, מיינקראפט זכה בפרסים בקטגוריות משחק הבכורה הטוב ביותר, המשחק הטוב ביותר להורדה ולפרס החדשנות, כלומר זכה בכל פרס שהתמודד עליו. המשחק זכה בפרס משחקי הווידאו של GameCity. ב-5 במאי 2011 מיינקראפט נבחר לאחד מ-80 המשחקים שיוצגו במוזיאון המוזיאון לאמנות אמריקאית במסגרת התערוכה "אמנות משחקי הווידאו" שנפתח ב-16 במרץ 2012. בטקס פרסי משחקי הווידאו של ספייק בשנת 2011, מיינקראפט זכה בפרס המשחק העצמאי הטוב ביותר והיה מועמדת בקטגוריית משחקי המחשב הטובים ביותר. בשנת 2012, בטקס פרסי משחקי הווידאו של האקדמיה הבריטית, מיינקראפט היה מועמד בקטגוריית GAME של שנת 2011 ופרסון קיבל את הפרס המיוחד. בשנת 2012 הוענק ל-Minecraft XBLA פרס ג'ויסטיק הזהב בקטגוריית המשחק להורדה הטוב ביותר, ופרס TIGA בקטגוריית משחק הארקייד הטוב ביותר. בשנת 2013 המשחק היה מועמד למשחק המשפחתי של השנה בטקס פרסי משחקי הווידאו של האקדמיה הבריטית. מהדורת הקונסולות של מיינקראפט זכתה בפרס TIGA לשנת 2014. בשנת 2015 דורג המשחק במקום ה-6 ברשימת 15 המשחקים הטובים ביותר מאז שנת 2000 של USgamer. בשנת 2016 מיינקראפט דורג במקום ה-6 ברשימת 50 משחקי הווידאו הטובים בכל הזמנים.
מיינקראפט היה מועמד בטקס פרסי בחירת הילדים של ניקלודיאון לשנת 2013 בקטגוריית האפליקציה המועדפת, אך הפסיד ל-Temple Run. מיינקראפט היה מועמד גם לטקס פרסי בחירת הילדים לשנת 2014 בקטגוריית משחק הווידאו האהוב ביותר, אך הפסיד ל-Just Dance 2014. המשחק זכה מאוחר יותר בפרס המשחק הממכר ביותר בטקס פרסי בחירת הילדים לשנת 2015. בנוסף, מהדורת ה-Java הייתה מועמדת לקטוגריית "משחק הווידאו המועדף" בטקס פרסי בחירת הילדים לשנת 2018, וכן בפרס "משחק הווידאו האהוב" בטקס פרסי בחירת הילדים לשנת 2020.


== השפעה תרבותית ==
בספטמבר 2019, The Guardian הכתירו את מיינקראפט כמשחק הווידאו הטוב ביותר של (העשור השני של) המאה ה-21. בנובמבר 2019, Polygon כינו את המשחק "המשחק החשוב ביותר של העשור". בדצמבר 2019 פורבס העניקו למיינקראפט אזכור מיוחד ברשימת משחקי הווידאו הטובים ביותר של העשור השני של המאה ה-21, וקבעו שהמשחק הוא "ללא ספק אחד המשחקים החשובים ביותר בעשר השנים האחרונות". ביוני 2020, המשחק נכנס להיכל התהילה העולמי של משחקי הווידאו.
מיינקראפט ידוע כאחד המשחקים המצליחים הראשונים שהשתמשו במודל גישה מוקדמת לפני יציאת הגרסה המלאה של המשחק כדי לסייע במימון הפיתוח. מכיוון שהמשחק סייע לחיזוק תעשיית משחקי מחשב אינדים בתחילת שנות העשרים, השימוש במימון המונים ומודל הגישה המוקדמת בפיתוח משחקי אינדים זינק.
רשתות חברתיות כמו פייסבוק, יוטיוב ורדיט מילאו תפקיד משמעותי בהגדלת הפופולריות של מיינקראפט. מחקרים שבוצעו על ידי בית הספר לתקשורת באוניברסיטת פנסילבניה, הראו כי שליש משחקני המשחק גילו עליו באמצעות סרטונים באינטרנט. בשנת 2010, סרטונים הקשורים למיינקראפט החלו לחדור ליוטיוב. הסרטונים האלו הכילו בדרך כלל צילומי מסך של המשחק עם קריינות קולית. עד מאי 2012 הועלו ליוטיוב למעלה מארבעה מיליון סרטונים הקשורים למיינקראפט. כמה פרשנים פופולריים של המשחק קיבלו תעסוקה בחברת Machinima, חברת משחקי וידאו המחזיקה בערוץ בידור נצפה מאוד ביוטיוב. בעקבות הפופולריות של המשחק פורטנייט בשנת 2018, הפופולריות של מיינקראפט צנחה בכל הפלטפורמות. בשנת 2019 הפופולריות של מיינקראפט ביוטיוב זינקה מחדש.
מיינקראפט אוזכר רבות במשחקי וידאו אחרים, כמו Super Meat Boy, The Elder Scrolls V: Skyrim, The Binding of Isaac ו-Super Smash Bros. Ultimate שכולל עיצובי דמותיות רשמיות המבוססות על מיינקראפט. המשחק גם קיבל אזכורים על ידי אמן המוזיקה האלקטרונית deadmau5 בהופעותיו. סימולציה של המשחק הוצגה בסרט המוזיקלי G.U.Y. של ליידי גאגא. "$Luca", הפרק ה-17 בעונה ה-25 של סיטקום האנימציה משפחת סימפסון נעשתה בהשראת מיינקראפט.
בדצמבר 2012 יצא הסרט הדוקומנטרי "Minecraft: The Story of Mojang" בהפקת החברה 2 Player Productions. הסרט סוקר את ההיסטוריה של החברה ואת תהליך הפיתוח של המשחק. בפברואר 2014 מרקוס פרסון הכריז שהאחים וורנר יוצרים סרט לייב אקשן של מיינקראפט, בהפקת רוי לי (Roy Lee) וג'יל מסיק (Jill Messick). הסרט יבוים על ידי הבמאי פיטר סולט, ויצא לאקרנים תחת הכותרת "מיינקראפט: הסרט" (Minecraft: The Movie).


=== יישומים ===
היישומים הפוטנציאלים של מיינקראפט נדונו בהרחבה, במיוחד בתחומי העיצוב והחינוך בעזרת מחשבים. בפאנל בכנס Minecon בשנת 2011, מפתח שוודי דן באפשרות להשתמש במשחק לתכנון מבנים ציבוריים ופארקים, וקבע כי העיבוד באמצעות המשחק יהיה הרבה יותר ידידותי למשתמש. בשנת 2012, חבר בקבוצת Human Dynamics במעבדת המדיה MIT Cody Sumter, אמר: "פרסון לא רק בנה משחק. הוא גרם ל-40 מיליון אנשים ללמוד להשתמש בתכנון בעזרת מחשב". תוכנות שונות פותחו כדי לאפשר הדפסת עיצובים ממוחשבים באמצעות מדפסות תלת מימד מקצועיות או ביתיות.
בספטמבר 2012 החלו Mojang בפרויקט "בלוק אחר בלוק" (Block By Block) בשיתוף פעולה עם האו"ם ליצירת העולם האמיתי בתוך מיינקראפט. באמצעות הפרויקט, הקהילה סייעה בשיקום אזורי מצוקה, וכל אחד מוזמן להיכנס לשרתי המיינקראפט הרלוונטיים ולשנות את מראה השכונה שלו. פרויקט הפיילוט הראשון החל בקיברה, אחד היישובים הבלתי רשמיים בקרבת ניירובי, ונמצא בשלבי התכנון. פרויקט Block By Block מבוסס על יוזמה קודמת שהחלה באוקטובר 2011, My Block, שהעניקה לצעירים בקהילות שוודיות כלי להמחיש כיצד הם רוצים לשנות את האזור בו הם גרים. הרעיונות שהציגו האזרחים היוו מקור להחלטות פוליטיות שונות.
בשנת 2013 הקים סטיוארט דאנקן (Stuart Duncan), הידוע בכינויו האינטרנטי-AutismFather, שרת מיינקראפט לילדים אוטיסטים ובני משפחותיהם, שנקרא Autcraft. השרת נוצר מכיוון שבשרתים הציבוריים היו בריונים וטרולים רבים שגרמו לילדים האוטיסטים לכעוס ולהרגיש פגועים. לשרת יש רשימת מורשים שמתירה רק לשחקנים שאושרו על ידי צוות השרת להיכנס אליו, מתוכם 8,000 ילדים על הקשת האוטיסטית מרחבי העולם נכון לאפריל 2017. השרת מכונה "אחד המקומות הטובים ביותר באינטרנט" והיה נושא לעבודת מחקר.
באפריל 2014 בנתה הסוכנות הדנית לנתונים גאוגרפים (Danish Geodata Agency) את כל דנמרק בקנה מידה של 1:1 במיינקראפט בהתבסס על המפות שלהם. הדבר היה אפשרי כיוון שדנמרק היא אחת המדינות השטוחות ביותר, עם הנקודה הגבוהה ביותר בגובה 171 מטר (מדורגת כמדינה עם טווח הגובה ה-30 הקטן ביותר), כאשר גבול ברירת המחדל של מיינקראפט הוא סביב 192 מטר מעל גובה פני הים.
ארגונים מסוימים ניצלו את העובדה שהמשחק לא מצונזר גם במדינות שבהם רוב התוכן באינטרנט מצונזר, מה שהוביל לפתיחת שרת מיינקראפט ובו ספרייה עם תוכן ללא צנזור. השרת נפתח על ידי עיתונאים ששמו להם למטרה לקדם את חופש המידע במדינות בעלות צנזורה רחבה (למשל, מצרים, מקסיקו, רוסיה, ערב הסעודית ווייטנאם). בניין הספרייה הווירטואלי הבנוי בסגנון בנייה נאו-קלאסי נוצר במשך כ-250 שעות על ידי צוות בינלאומי של 24 אנשים.

אף על פי שמיינקראפט יוצר עולמות שפני השטח שלהם אקראיים לחלוטין, המשחק הפך מהר מאוד למשחק פופולרי עבור קהילת ה-Speedrunning. בסוג זה של סגנון משחק, השחקנים יוצרים כמות גדולה של עולמות אקראיים עד שהם מצליחים להיווצר בעולם שבו יש להם סיכוי להרוג את הבוס של המשחק דרקון הסף (The ender dragon) הכי מהר שאפשר. בעוד כמה "ספיד-ראנרים" מנסים להשיג את הזמן המהיר ביותר שאפשר ומסתמכים על מערכת יצירת העולמות של מיינקראפט כדי לייעל את המשחק שלהם, אחרים מבקשים לחזור על אותו עולם בעל פוטנציאל באופן עקבי כדי להשיג את הזמן הקצר ביותר שגבולות המשחק מאפשרים. בין הרצים הידועים ביותר אפשר למצוא את Dream, שבזכות הצלחתו בשבירת שיא העולם (כמו כן, גם סדרת היוטיוב שלו - "ציידי מיינקראפט", באנגלית: Minecraft Manhunt) ערוץ היוטיוב שלו הפך לערוץ בעל קצב הגדילה הכי מהיר בהיסטוריה של יוטיוב.


=== חינוך ===
נעשה שימוש במיינקראפט גם במסגרות חינוכיות. בשנת 2011 הוקם ארגון חינוכי בשם MinecraftEdu במטרה להכניס את מיינקראפט לבתי ספר. הקבוצה עובדת עם Mojang כדי להפוך את המשחק לזמין ונגיש בבתי ספר. הגרסה של מיינקראפט ש-MinecraftEDU מספקים כוללת מאפיינים ייחודיים המאפשרים למורים לעקוב אחר התקדמות התלמידים בשרת הכיתתי, ועוד תכונות כגון קבלת צילומי מסך מהתלמידים על מנת לבחון את הבנתם בחומר הנלמד. ב-21 בספטמבר 2012, MinecraftEdu ציינו שלכ-250,000 סטודנטים ברחבי העולם יש גישה למהדורת החינוך של המשחק באמצעות החברה. מגוון רחב של פעילויות חינוכיות הקשורות למשחק פותחו כדי ללמד את התלמידים נושאים שונים, כולל היסטוריה, שפות ומדעים. לדוגמה, מורה אחד בנה עולם המורכב מציוני דרך היסטוריים שונים שהתלמידים יכולים לשוטט בו ולחקור אותו. מורה אחר יצר תא של בעל חיים בקנה מידה גדול בתוך המשחק, והתלמידים יכולים לחקור אותו וללמוד כיצד הוא פועל. בית החולים הבריטי Great Ormond Street Hospital שוחזר בהעתק מדויק במיינקראפט, והוא מציע לחולים לבקר בגרסה הממוחשבת כדי לחקור את בית החולים לפני שהם מבקרים בפועל.
עם כניסתם של אבני רדסטון כתחליף למעגלים חשמליים, הצליחו המשתמשים לבנות מחשבים וירטואליים פונקציונליים בתוך המשחק. יצירות וירטואליות דומות כוללות כונן קשיח עובד, מחשב וירטואלי בן 8 סיביות, אמולציות ל-Atari 2600, ו-גיים בוי אדוונס.


=== כנס Minecon ===
 ערך מורחב – MineconMinecon הוא כנס המעריצים הרשמי של מיינקראפט שנערך מדי שנה. הכנס הראשון נערך בנובמבר 2011 במלון ובקזינו של מפרץ מאנדליי בלאס וגאס. הכנס כלל את ההשקה של הגרסה הרשמית של המשחק, נאומים מרכזיים (כולל נאום מאת פרסון), תחרויות בנייה וקוספליי, תערוכות של חברות מובילות בתחום המשחקים, מרצ'נדייז ועמדות חתימה ותמונות עם עובדי Mojang ויוצרי תוכן ידועים בקהילת המיינקראפט. בכל שנה מקבל כל מי שמשתתף בכנס גלימה ייחודית לדמות שלו במשחק.


== ראו גם ==
מיינקראפט דאנג'נס
Minecraft Earth
Mojang
Hypixel


== לקריאה נוספת ==


== קישורים חיצוניים ==

 אתר האינטרנט הרשמי של מיינקראפט (באנגלית) מיינקראפט, ברשת החברתית פייסבוק
 מיינקראפט, ברשת החברתית טוויטר
 מיינקראפט, ברשת החברתית אינסטגרם
 מיינקראפט, ברשת החברתית טיקטוק
 מיינקראפט, סרטונים בערוץ היוטיוב
 "מיינקראפט", במסד הנתונים הקולנועיים IMDb (באנגלית)
מיינקראפט, באתר PCGamingWiki (באנגלית)
Minecraft: Pi Edition, באתר PCGamingWiki (באנגלית)
Minecraft: Education Edition, באתר PCGamingWiki (באנגלית)
Minecraft: Windows 10 Edition, באתר PCGamingWiki (באנגלית)
מידע על מיינקראפט בקטלוג "מרחב" של הספרייה הלאומית
ויקי-מיינקראפט
אתר טופ-אדיו גיימז: הפרויקט להוראת הטבלה המחזורית באמצעות מיינקראפט, גרסת החינוך
אתר טופ-אדיו: שילוב מיינקראפט ככלי חינוכי Minecraft: The Story of Mojang, באתר YouTube
ארז רונן (גיימס), Minecraft - המשחק העצמאי שעשה מיליונים, 4 בנובמבר 2010
דורון פישלר, ללא מטרה: איך הפך המשחק מיינקראפט ללהיט?, באתר nrg‏, 23 בדצמבר 2011
 ג'יין קוסטלו (גרדיאן), המשחק שיש לו 14,403,011 הורדות: מה הסוד של מיינקראפט?, באתר הארץ, 17 במרץ 2014


== ביאורים ==


== הערות שוליים ==