revision: 36228611
title: "\u05E4\u05D9. \u05D2'\u05D9\u05D9. \u05D8\u05D0\u05E7\u05E8"
url: https://he.wikipedia.org/wiki/%D7%A4%D7%99._%D7%92%27%D7%99%D7%99._%D7%98%D7%90%D7%A7%D7%A8


---

אנתוני לאון "פי. ג'יי." טאקר הבן (אנגלית: .Anthony Leon "P. J." Tucker, Jr; נולד ב-5 במאי 1985 בראלי שבצפון קרוליינה) הוא כדורסלן אמריקאי, המשחק בקבוצת פילדלפיה 76' מליגת ה-NBA. עמדתו הטבעית של טאקר היא סמול פורוורד, אולם מאז שהצטרף לרוקטס הוא מוצב לרוב בעמדות הפאוור פורוורד והסנטר, על אף גובהו הנמוך באופן יחסי (1.96 מטרים). אף על פי כן, לרוב הוא משמש כפאוור פורוורד כאשר הוא נוטה לשמש כסנטר בתדירות נמוכה מאז עבר מיוסטון.


== ילדות וקריירת מכללות ==
בצעירותו היגר טאקר עם הוריו לפרנקפורט שבגרמניה, כיוון שאביו הוצב שם מטעם צבא ארצות הברית. את קריירת הכדורסל שלו הוא החל בתיכון אנלו שבעיר הולדתו ראלי.
לאחר שסיים את לימודיו הוא הצטרף לאוניברסיטת טקסס, ושיחק שם במשך שלוש שנים. בשלוש עונותיו בטקסס הוא קלע בסך הכול 1,169 נקודות, ומתוכן 592 בעונת 2005/2006. בנוסף, הוא קלט 714 ריבאונדים, חטף את הכדור 116 פעמים ומסר 170 אסיסטים. בעונת 2005/2006 הוא נבחר לחמישייה השנייה בליגת המכללות ולשחקן השנה בליגה הביג-12. הוא התבלט גם בשל מוטת הידיים הארוכה שלו, ויכולתו האתלטית הגבוהה. נקודת התורפה שלו על המגרש הייתה הקליעה לשלוש.


== קריירה מקצועית ==


=== טורונטו ראפטורס ===
בדראפט ה-NBA‏ 2006 נבחר טאקר במקום ה-35 (סיבוב שני) על ידי טורונטו ראפטורס, וחתם בה על חוזה. לאורך עונתו היחידה בקבוצה נשלח מספר פעמים בהשאלה לקבוצת קולורדו 14' מליגת הפיתוח של ה-NBA. ב-24 במרץ 2007 הוא שוחרר מטורונטו, כיוון שהנהלת הקבוצה רצתה לפנות מקום עבור שחקן חדש שאותו תבחר בדראפט. טאקר שיחק בליגת הקיץ של 2007 במדי קליבלנד קאבלירס, אך לא הוחתם בקבוצה.


=== קריירה באירופה ===
בעונת 2007/2008 חתם טאקר בהפועל חולון מליגת העל הישראלית על חוזה בשווי 160 אלף דולר. בתום העונה הוא נבחר ל-MVP של הליגה, והוביל את קבוצתו לאליפות ראשונה בתולדותיה, לאחר 14 שנים רצופות שבהן האלופה הייתה מכבי תל אביב.
לאחר עונת האליפות בחולון חתם טאקר בקבוצת בי.סי. דונצק שעלתה לליגה הראשונה באוקראינה. את עונת 2008/2009 סיים טאקר (שגם שיחק במשחק האולסטאר המקומי) במקום הראשון בליגה האוקראינית בממוצע הנקודות למשחק, אף על פי שנפצע ב-5 בדצמבר 2008 והושבת לתקופה ארוכה. לאחר קשיים כלכליים שאליהם נקלעה דונצק, הקבוצה הודיעה על התפרקותה בראשית שנת 2010 וטאקר שוחרר מהקבוצה.
ב-3 במרץ חתם טאקר בבני השרון עד סוף העונה.בעונת 2010/2011 חתם טאקר באריס סלוניקי היוונית, אותה אימן אז שרון דרוקר.
בעונת 2011/2012 חתם טאקר בקבוצת באמברג הגרמנית ששיחקה גם במסגרת היורוליג באותה העונה. בסיום העונה זכה טאקר, ששיחק גם במסגרת האולסטאר הגרמני, עם קבוצתו בגביע הגרמני ובאליפות הבונדסליגה ונבחר ל-MVP של הגמר.


=== פיניקס סאנס ===
בקיץ 2012 חתם על חוזה לשנתיים בקבוצת ספרטק סנט פטרסבורג מליגת העל הרוסית, אך בהמשך הקיץ הוחתם על ידי הפיניקס סאנס מליגת ה-NBA. ב-4 וחצי עונותיו בפיניקס פתח במרבית משחקי קבוצתו, ותרם 8.0 נקודות ו-5.9 ריבאונדים בממוצע למשחק.


=== טורונטו ראפטורס ===
במהלך עונת 2016/2017 הועבר טאקר בטרייד מפיניקס סאנס לטורונטו ראפטורס, תמורת ג'ארד סאלינג'ר ושתי בחירות דראפט סיבוב שני.


=== יוסטון רוקטס ===
לפני תחילת עונת 2017/2018 חתם טאקר על חוזה ביוסטון רוקטס, עבור 32 מיליון דולר ל-4 שנים. בפלייאוף של אותה עונה העפיל עם הרוקטס לגמר האזור המערבי, אולם קבוצתו הפסידה מול גולדן סטייט ווריורס בתוצאה 3–4.


=== מילווקי באקס ===
ב-18 במרץ 2021 עבר טאקר למילווקי באקס תמורת די. ג'יי. אוגוסטין, די. ג'יי. וילסון ובחירת דראפט. הופעת הבכורה שלו בקבוצה הייתה ב-20 במרץ, והוא סיים את המשחק עם 3 ריבאונדים בניצחון קבוצתו על סן אנטוניו ספרס.
ב-21 ביולי 2021 זכה עם מילווקי באקס באליפות ה-NBA אחרי ניצחון בסדרה 2–4 על פיניקס סאנס.


=== מיאמי היט ===
ב-3 באוגוסט 2021 חתם טאקר במיאמי היט על חוזה לשתי עונות בסך 15 מיליון דולר.


== סטטיסטיקות הקריירה ב-NBA ==


=== בעונה הסדירה ===


=== בפלייאוף ===


== קישורים חיצוניים ==

 פי. ג'יי. טאקר, ברשת החברתית אינסטגרם
פרופיל, באתר Basketball-Reference
פרופיל, באתר Sports-Reference
פרופיל, באתר eurobasket
פרופיל, באתר ליגת ה-NBA
פרופיל, באתר ESPN
פרופיל, באתר היורוליג


== הערות שוליים ==