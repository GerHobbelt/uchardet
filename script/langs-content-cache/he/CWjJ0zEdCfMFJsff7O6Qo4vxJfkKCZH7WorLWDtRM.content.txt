revision: 36005849
title: Spelling
url: https://he.wikipedia.org/wiki/%D7%90%D7%94%D7%A8%D7%95%D7%9F_%D7%A1%D7%A4%D7%9C%D7%99%D7%A0%D7%92


---

אהרון פ. ספלינג (Aaron Spelling; ‏22 באפריל 1923 – 23 ביוני 2006) היה מפיק טלוויזיה וקולנוע יהודי אמריקני.
ספלינג היה מעורב, בתפקיד זה או אחר, כמעט במאתיים הפקות טלוויזיה, לרבות "סטארסקי והאץ'", "המלאכיות של צ'רלי", "ספינת האהבה", "שושלת", "טווין פיקס", "בברלי הילס 90210", "מלרוז פלייס" ו"מכושפות". בשל כך נחשב ספלינג לאחד המפיקים הפוריים והמצליחים בהיסטוריה של הטלוויזיה. ב-1991 הפיק את הקומדיה "בועות של אהבה".


== קורות חיים ==
ספלינג נולד בדאלאס שבטקסס, למשפחה יהודית של מהגרים מפולין. הוא שירת בחיל האוויר של ארצות הברית ולאחר מכן למד באוניברסיטה המתודיסטית הדרומית, שם סיים את לימודיו בשנת 1949. לאחר סיום הלימודים עבר לניו יורק והתפרנס מעבודה כשחקן. הוא נישא לשחקנית קרולין ג'ונס ב-1953, והשניים עברו לקליפורניה. בשנת 1954 הצליח למכור מחזה ללהקת תיאטרון מצליחה, שניהלה ג'יין ויימן. הוא החל לכתוב להפקות טלוויזיה, ועבד עבור דיק פאואל. לאחר מותו של פאואל הקים חברת הפקה בשיתוף עם המפיק דני תומאס, ובשנת 1972 הקים חברת הפקה עצמאית, בשיתוף פעולה עם לאונרד גולדברג. בשנת 1986 הפכה החברה לחברה ציבורית, בשם "ספלינג אנטרטיינמנט".
ספלינג התגרש מג'ונס בשנת 1965 ובשנת 1968 נישא לקארול ג'ין מארר, הידועה מאז בכינוי "קאנדי ספלינג". הוא אביה של השחקנית ויקטוריה דייבי ספלינג (הידועה כטורי ספלינג) ושל השחקן רנדל ג'ין ספלינג (הידוע כראנדי ספלינג). ביתו בלוס אנג'לס הוא הבית הגדול ביותר בקליפורניה המשמש למגורי משפחה אחת.
ב-18 ביוני 2006 לקה ספלינג בשבץ באחוזתו בלוס אנג'לס. חמישה ימים לאחר מכן מת, בגיל 83. במותו הוריש ספלינג יותר מ-500 מיליון דולר וביתו המפורסם הוערך בסכום של 150 מיליון דולר.


== קישורים חיצוניים ==

 אהרון ספלינג, במסד הנתונים הקולנועיים IMDb (באנגלית)
 אהרון ספלינג, באתר AllMovie (באנגלית)
 אהרון ספלינג, באתר Rotten Tomatoes (באנגלית)
 אהרון ספלינג, במסד הנתונים הקולנועיים KinoPoisk (ברוסית)
סוכנויות הידיעות, נפטר המפיק האגדי ארון ספלינג, באתר ynet, 24 ביוני 2006
אהרון ספלינג, באתר "Find a Grave" (באנגלית)