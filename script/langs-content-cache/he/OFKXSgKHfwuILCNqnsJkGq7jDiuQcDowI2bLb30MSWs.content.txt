revision: 35256478
title: "\u05E1\u05E8\u05D8\u05D0"
url: https://he.wikipedia.org/wiki/%D7%A1%D7%A8%D7%98%D7%90


---

סרטא (נכתב גם כ"ס'רטה" או צרטה ערבית: سرطّه) הוא כפר פלסטיני הממוקם במחוז סלפית במרכז השומרון, 22 ק"מ מדרום-מערב לשכם. לפי נתוני הלשכה הפלסטינית המרכזית לסטטיסטיקה, בשנת 2016 מנתה האוכלוסייה הפלסטינית בכפר כ-3,382 תושבים.


== היסטוריה ==
לפי עדויות ארכאולוגיות אזור הכפר מיושב ברציפות החל מתקופת הברזל בארץ ישראל. ממזרח ומדרום לכפר נמצאים שני אתרים ארכאולוגים, "ח'רבת דאר אחמד" ובה מקאם המוקדש לשיח' עבדאללה. ו"ח'רבת עררה" בה שרידי מבנים, גתות ובורות מים. במקום מחשוף של סלעי בזלת שנוצר בסביבה ימית בתקופת הנאוגן.


=== בתקופה העותמאנית ===
ברשומות המס העות'מאני משנת 1596, מופיע הכפר עם 6 בתים בסנג'ק שכם. תושבי הכפר שילמו מס על גידולי חיטה, שעורה, זיתים, גפנים, עיזים ועל כוורת דבורים לייצור דבש.
בשנת 1870, ביקר חוקר ארץ ישראל ויקטור גרן בכפר, וכתב: ” בשעה שתיים וחמש דקות המשכנו את דרכנו מזרחה, ומקץ עלייה דרך כרם קטן של עצי זית נאים הגענו בשעה שתיים וחמש עשרה דקות לסרטא. בכפר הזה יש כארבעים בתים, שאחדים מהם עולים בטיב בנייתם על בתיהם של כפרים רבים אחרים. בקירות הבתים האלה סדורות אבנים לבנות ואדומות חליפות. כמה בורות מים עתיקים חצובים בסלע עודמ מספקים מים לצורכי התושבים. בשעה שתיים ושלושים דקות המשכנו את עלייתנו מזרחה לח'רבת דאר אחמד, ובמהרה עברנו סמוך ל'ולי' מוקדש לשיח' עבדאללה, המכתיר גבעה טרשית. המדרון שעלינו עליו מכוסה עצי זית זקנים”.


=== בתקופת המנדט הבריטי ===
במפקד 1922, שנערך על ידי שלטונות המנדט הבריטי, בסרטא הייתה אוכלוסייה של מוסלמים, ויהודי אחד. במפקד 1931 היו בכפר 76 בתים מאוכלסים, בהם התגוררו 317 תושבים, כולם מוסלמים. בסקר הכפרים בשנת 1945 האוכלוסייה בכפר הייתה 420 מוסלמים, ושטח הקרקע הכולל של הכפר היה 5,584 דונם. אשר מתוכם הוקצו 1,858 לחקלאות שלחין, ו-766 לגידולי דגנים.
לפי תוכנית החלוקה, שהתקבלה ברוב קולות בעצרת הכללית של האו"ם ב-29 בנובמבר 1947, היישוב נכלל בשטח המדינה הערבית.
בעקבות מלחמת השחרור, ולאחר הסכמי שביתת-הנשק של 1949, עבר סרטא משליטה בריטית לירדנית.
בשנת 1961, האוכלוסייה הייתה 740 נפש.


=== לאחר 1967 ===
בעקבות מלחמת ששת הימים ב-1967, עברה סרטא משליטה ירדנית לישראלית.
בקיץ 1980, התנחל, ללא אישור, גרעין התיישבות בשם "אלקנה ב'" על הגבעה החולשת על הכפר ממזרח. המתנחלים טענו שהקרקע במקום היא בבעלות חברת הימנותא (חברת בת של הקרן הקיימת לישראל) שרכשה אותה מתושב מקומי. בעלי הקרקע טענו שמעולם לא מכרו אותה ופנו לבית המשפט. לאחר כחודשים פינו את המקום. שנה אחר כך, הכריזה מדינת ישראל על שטח קרקע כקילומטר ממערב לכפר כאדמות מדינה, ובמקום הוקמה ההתנחלות ברקן. לצורך הקמת ההתנחלות הפקיעה מדינת ישראל 353 דונם מאדמות הכפר לצורך סלילת כביש גישה והנחת תשתיות עבר ברקן.
בעקבות הסכם אוסלו, 16.8% מקרקעות הכפר מוגדרות כשטח B, ו-83.2% הנותרים מוגדרים כשטח C.
ביוני 2019, במסגרת "פעולת תג מחיר", כתובות נאצה רוססו על בתים פרטיים ועל כלי רכב בכפר.


== קישורים חיצוניים ==

Welcome To Sarta
Survey of Western Palestine, Map 14: IAA, Wikimedia commons
Sarta Village (including ‘Izbat Abu Adam Locality) (Fact Sheet) המכון למחקר יישומי - ירושלים (ARIJ)
Sarta Village Profile (including ‘Izbat Abu Adam Locality), ARIJ
Sarta aerial photo, ARIJ
Development Priorities and Needs in Sarta, ARIJ


== הערות שוליים ==