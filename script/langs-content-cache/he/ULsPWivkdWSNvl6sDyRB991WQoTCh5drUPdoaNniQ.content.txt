revision: 34481501
title: "\u05DC\u05D8\u05DD"
url: https://he.wikipedia.org/wiki/%D7%9C%D7%98%D7%9D


---

לֹטם - טבע נגיש לכולם, היא עמותה הפועלת למען קידום יכולות של אנשים עם צרכים מיוחדים על ידי פעילות חווייתית בטבע. עבור 10% מהאוכלוסייה בישראל, טיול בטבע אינו דבר מובן מאליו. בעלי לקויות פיזיות, חושיות ונפשיות זקוקים לגירויים שמזמן להם השטח הפתוח, אך הנגישות לפעילות במקומות אלו כמעט בלתי אפשרית עבורם. 
משנת 1993 עוסקת העמותה בהדרכת אוכלוסיות מיוחדת באופן נגיש ומותאם בחיק הטבע. בהגדרה זו נכללים כל מי שצריכים סיוע ביציאה לפעילות מודרכת בשטח הפתוח: כבדי ראיה או עיוורים, כבדי שמיעה או חירשים, בעלי מוגבלות שכלית התפתחותית ברמות שונות, ילדים ונוער בסיכון, בעלי נכות פיזית ועוד.
ההדרכה בלטם נעשית על ידי אנשי חינוך, אנשי טיפול, מורות חיילות ובנות שירות לאומי בעלות תו תקן להדרכת טיולים. ההדרכה היא בקבוצות קטנות ומשלבת מערכי הדרכה ייחודים המותאמים לקהל היעד, כגון: המחשות בכתב ברייל לעיוורים, לוחות תקשורת לאוטיסטים ועוד. 
בנוסף מקדמת העמותה נגישות באתרי טבע כגון השביל הנגיש בנחל השופט. מדי שנה מדריך צוות ההדרכה המקצועי של לטם כ-18,000 משתתפים, בהם: ילדי גנים טיפוליים, תלמידי בית ספר לחינוך מיוחד, בוגרים ממסגרות דיור מוגן ועוד.
בלטם מאמינים כי לכל אדם הזכות ללמוד וליהנות בחיק הטבע באופן נגיש ומותאם. עמותת לטם מאפשרת לרבים לממש זכות זו ולפתוח "דלת אל הטבע" לכלל האוכלוסייה בישראל. 
בין הפעילים בעמותה נמצאים:סורין הרשקו היו"ר, ראומה ויצמן, מינה צמח, מיקי חיימוביץ'. העמותה משתפת פעולה עם משרדים ממשלתיים, הקרן הקיימת לישראל, הסוכנות היהודית, הג'וינט ועוד. העמותה נתמכת על ידי תמיכות ממשלתיות, תורמים פרטיים, קרנות ועסקים התורמים לפעילותה. עמותת לטם מפוקחת על ידי משרד החינוך.


== פעילויות עיקריות ==


=== טיולים ===
עמותת לטם מתאימה את מסלול הטיול ליכולת של כל קבוצה, הן מבחינה פיזית והן מבחינה קוגניטיבית. הטיולים נערכים בצפון הארץ, באזור ירושלים ובאר שבע. ההדרכה מתבצעת בקבוצת קטנות (8-15 משתתפים), במהלך הטיול נעזרים המדריכים באמצעי המחשה רבים ובהפעלות מגוונות.


=== חוגים ===
העמותה מקיימת חוגי טבע במסגרתם מגיעים מדריכים למפגשים המקרבים את הטבע אל המשתתפים ואת המשתתפים אל הטבע. חוגי הטבע קושרים בין עונות השנה והחגים לטבע המשתנה ומשלבים פעילות רב חושית: פעילויות יצירה, חידונים, הכנת מטעמים מהטבע, שירים ואגדות, משחקים וניסויים ועוד.


=== סדנאות ===
בחוות עמק השלום נערכות סדנאות בנושאי חקלאות קדומה, שמטרתן לחזק את הקשר  לטבע ולמקורות, תוך התנסות מעשים בהפעלת מתקנים חלקיים משוחזרים ונגישים. בין המתקנים בחווה: גת נגישה לדריכת ענבים, בית בד נגיש להפקת שמן זית, גורן לדיש חיטה, באר אנטיליה ומערכת חקלאות שלחין.


=== ימי טבע ===
בימי הטבע מבצעים מגוון הפעלות: משחקים קבוצתיים, פעילויות יצירה, סיפורים, מוזיקה ושירים, הצגות ותחרויות בעזרתם נחקור, נלמד, נהנה וניצור. ימי הטבע עוסקים בנושאים רבים, עונות ומועדי השנה, איכות הסביבה, צמחים ופרחים, בעלי חיים, תופעות טבע ועוד.


== פרויקטים מיוחדים ==
שילוב בטבע - פרויקט חברתי-לימודי, המאפשר סדרה של מפגשים בטבע בין ילדים מבתי הספר של החינוך המיוחד ובתי הספר של החינוך הרגיל. התלמידים משולבים בחשיבה ובתכנון של המפגשים ולומדים להכיר אחד את השני ללא המגבלות.
ארבע עונות - פרויקט הדרכה חינוכי-סביבתי לילדים ובוגרים בעלי צרכים מיוחדים. הפרויקט מאפשר לכ-5,000 משתתפים לצאת לפעילות נגישה בחיק-הטבע מדי שנה. כל קבוצה יוצאת לארבעה טיולים, אחד בכל עונה של השנה.
אינטגרטבע - פעילות טבע משולבת לאוכלוסייה הערבית והיהודית ממסגרות החינוך המיוחד. התוכנית פועלת לקידום אינטגרציה באמצעות פעילויות חברתיות-חינוכיות בחיק הטבע. המשתתפים מגיעים ממגזרים ודתות שונות: יהודים, מוסלמים, נוצרים ודרוזים. הפעילות כוללת יציאה לשלושה מפגשים בחיק הטבע מדי שנה, בהן מושם דגש על משימות קבוצתיות, שיתוף פעולה ולמידה משותפת.
אמא אדמה - פרויקט חברתי-סביבתי למקלטי נשים וילדיהן. במסגרת הפרויקט מופעלות תוכניות העשרה שנתיות במקלטים לנשים מוכות ברחבי הארץ. נשים מכל מקלט יוצאות לארבע פעילויות מעשירות בחיק הטבע, אחת בכל עונה של השנה.


== ראו גם ==
נחל השופט
נגישות בישראלעמק השלום


== קישורים חיצוניים ==

 אתר האינטרנט הרשמי של לטם לטם, סרטונים בערוץ היוטיוב
לטם, באתר "גיידסטאר ישראל"
אין גבול- עמותת לטם מאפשרת לאוכלוסיות מיוחדות לצאת לטבע (הארץ)
נחל השופט - עמק השלום והאהבה (ynet)
הטבע פתוח לכולם (הארץ)
ברגישות ובנחישות (לאישה)