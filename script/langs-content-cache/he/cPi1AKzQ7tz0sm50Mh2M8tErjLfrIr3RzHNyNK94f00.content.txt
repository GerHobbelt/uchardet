revision: 34597564
title: "\u05E4\u05D8\u05E8, \u05DE\u05DC\u05DA \u05D4\u05D5\u05E0\u05D2\u05E8\u05D9\
  \u05D4"
url: https://he.wikipedia.org/wiki/%D7%A4%D7%98%D7%A8,_%D7%9E%D7%9C%D7%9A_%D7%94%D7%95%D7%A0%D7%92%D7%A8%D7%99%D7%94


---

פטר אורסאולו (בהונגרית: Peter Orseolo‏, Péter I (פטר הראשון) או Velencei Péter (פטר הוונציאני); בין 1010 ל-1015–1046 או 1059) היה מלך הונגריה פעמיים, פעם ראשונה לאחר מותו של אישטוון הראשון, מלך הונגריה בין השנים 1038 ל-1041, בה הודח על ידי שמואל אבא, מלך הונגריה ובפעם השנייה לאחר קרב מנפו, בין 1044 ל-1046. ניהל מדיניות של חיזוק הנצרות בממלכה שזה-עתה התנצרה ועדיין התקיים בה ציבור עובדי אלילים גדול והתקרב אל האימפריה הרומית הקדושה עד כדי ויתור קצר ימים על עצמאותה של הונגריה.


== תולדות חייו ==
נולד בוונציה לאחותו של מלך הונגריה אישטוון הראשון. אביו היה אוטונה אורסאולו, הדוג'ה של ונציה. ב-1026 הודח אביו ונמלט לקונסטנטינופול, בעוד פטר ואמו חזרו להונגריה לחצר דודו המלך. לאחר מותו של אימרה, בנו היחיד של המלך, ב-1031 מינה אישטוון את פטר כיורשו וציווה לו שישלים את מהלך התנצרותה של הממלכה.
ב-15 באוגוסט 1038 מת המלך אישטוון ופטר עלה על הכס ללא התנגדות. מדיניותו התמקדה בצווים נגד הפאגאנים והחרמת רכושם ובהחלפת האצולה הוותיקה לבית ארפאד באצילים ממדינות גרמניה ואיטליה.
בסתיו 1041 קושרים מבני משפחתה של המלכה גיזלה (אלמנתו של המלך אישטוון) עשו יד אחת עם ראשי שבטים פאגאניים הדיחו את פטר מכסאו ואילצו אותו להימלט, תוך שהם ממנים את שמואל אבא למלך. פרט נמלט לרגנסבורג, בה שהה באותה עת היינריך השלישי, קיסר האימפריה הרומית הקדושה, והציע לו את אמונו ואת נאמנותה של הונגריה, אם יחזירו היינריך לשלטון.
ב-1044, לאחר ניסיון כושל לכבוש את הונגריה, הצליח היינריך להכניע את שמואל אבא וצבאו הבלתי ממושמע בקרב מנפו והמליך את פטר בסקשפהרוואר. ב-26 במאי 1045 נתן פטר להיינריך הומאגיום, והפך את הונגריה לואסלית של הקיסרות הרומית הקדושה. בהמשך שלטונו נאלץ פטר להתמודד עם חוסר נאמנות של האצולה וחלק מהכמורה, עד כי נאלץ להגלות את המלכה גיזלה מארצו. הבישוף גלרט הקדוש קרא בתגובה לשניים מבני-אחיה של המלכה מגלות בקייב (אנדרש ובלה), דבר שהלהיט מרד בקיץ 1046 שבשיאו הודח פטר מכסאו והוחלף באנדראש הראשון, מלך הונגריה (אחד מאותם בני-האח של גיזלה שהושבו מגלותם), בברכתו של גלרט הקדוש. בתוך כך פנו השבטים הפגניים שסייעו למפלתו של פטר בראשות אציל ואטא (Vata) כנגד אנדרש ואף רצחו את גלרט באמצעות השלכתו בתוך חבית מראש גבעת גלרט.
פטר נלקח כאסיר לעיר מלכותו, סקשפהרוואר, שם עקרו את עיניו. זמן שביו אינו ברור. הוא מת ללא בנים ונקבר בקתדרלה של פץ', שהוקמה בעת מלכותו.


== ראו גם ==
היסטוריה של הונגריה: מהכיבוש המדיארי עד הכיבוש העות'מאני


== קישורים חיצוניים ==