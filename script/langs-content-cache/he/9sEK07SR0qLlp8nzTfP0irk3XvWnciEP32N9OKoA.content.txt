revision: 36578571
title: "\u05DE\u05DE\u05E4\u05D9\u05E1 \u05D2\u05E8\u05D9\u05D6\u05DC\u05D9\u05E1"
url: https://he.wikipedia.org/wiki/%D7%9E%D7%9E%D7%A4%D7%99%D7%A1_%D7%92%D7%A8%D7%99%D7%96%D7%9C%D7%99%D7%A1


---

ממפיס גריזליס (באנגלית: Memphis Grizzlies) היא קבוצת כדורסל מהעיר ממפיס שבטנסי, ארצות הברית, המשחקת בליגת ה-NBA. הקבוצה משובצת בבית הדרום-מערבי שבאזור המערב, ומארחת את משחקיה הביתיים באולם פדקס פורום. הקבוצה הוקמה בעיר ונקובר שבקנדה, והצטרפה לליגה בעונת 1995/1996 בתור ונקובר גריזליס. בסיום עונת 2000/2001 נמכר המועדון והעתיק את מקומו לממפיס.


== היסטוריה ==


=== 1995–2001: ונקובר גריזליס ===
קבוצת ונקובר גריזליס הוקמה בשנת 1995 בעיר ונקובר שבפרובינציית קולומביה הבריטית בקנדה. בעלי הקבוצה בחרו את השם "גריזליס" כיוון שבקולומביה הבריטית ישנם דובי גריזלי רבים. המועדון הצטרף ל-NBA בעונת 1995/1996 יחד עם טורונטו ראפטורס, והן היו שתי הקבוצות הקנדיות הראשונות ב-NBA מאז עונת 1946/1947. בדראפט ההרחבה של שנת 1995, בו שתי הקבוצות החדשות בחרו לסירוגין שחקנים "לא מוגנים" משאר קבוצות הליגה, זכו הגריזליס בבחירה הראשונה אך העדיפו להמיר אותה במיקום טוב יותר בדראפט ה-NBA.בדראפט 1995 בחרה ונקובר בבחירה השישית את הסנטר בראיינט ריבס, ששיחק עבור המועדון עד עונת 2000/2001, אז נאלץ לפרוש בעקבות פציעה בגבו. בדראפט 1996 בחרו הגריזליס בבחירה השלישית את הפורוורד שריף עבדור-רחים, ובבחירה השנייה בדראפט 1998 בחרה ונקובר את הרכז מייק ביבי. ריבס, עבדור-רחים וביבי היוו את שלד הקבוצה בעונותיה הראשונות של הקבוצה ב-NBA, אך בדומה לקבוצות הרחבה רבות הייתה ונקובר אחת הקבוצות החלשות בליגה. הקבוצה סיימה במקום האחרון בבית המערב-תיכוני בחמש מתוך שש עונותיה בוונקובר, ובאף אחת מהן לא ניצחה יותר מ-30% מהמשחקים.
בסיום עונת 2000/2001, אותה סיים המועדון עם מאזן ניצחונות שלילי (23–59) והפסדים כספיים משמעותיים, נמכרה הקבוצה לאיש העסקים האמריקאי מייקל הייזלי שהעביר את המועדון לממפיס שבטנסי. בכך הפכו הגריזליס לקבוצת הספורט הראשונה מאחת הליגות הבכירות בארצות הברית (NBA‏, MLB ,NHL ,NFL) הממוקמת בממפיס.


=== 2001–2007: תקופת פאו גאסול ===
לאחר מעבר הקבוצה לממפיס, עשתה הקבוצה שינויים רבים גם בסגל שחקני הקבוצה. בערב הדראפט של עונת 2001/2002 השלימה הקבוצה שני טריידים בהם שלחה ארבעה שחקנים, ביניהם כוכבי הקבוצה עבדור-רחים וביבי, בתמורה לחמישה שחקנים, ביניהם הרוקי הספרדי פאו גאסול (מאטלנטה הוקס) והרכז ג'ייסון ויליאמס (מסקרמנטו קינגס). כמו כן בחרו הגריזליס בדראפט את הסמול פורוורד שיין באטייה, שהפך במהרה לחביב הקהל המקומי ולאחד השומרים הטובים ב-NBA. בסיום עונתה הראשונה של הגריזליס בממפיס זכה גאסול בתואר רוקי העונה לאחר שהעמיד ממוצעים של 17.6 נקודות ו-8.9 ריבאונדים למשחק, זאת על אף שקבוצתו ניצחה ב-23 משחקים בלבד באותה עונה.
ב-2002 מונה שחקן היכל התהילה ג'רי וסט לתפקיד הג'נרל מנג'ר של הקבוצה, ולאחר שמונה הפסדים רצופים בפתיחת עונת 2002/2003 מונה יובי בראון לתפקיד המאמן. בעונת 2003/2004, עם צירופם של הסווניגמנים מייק מילר וג'יימס פוזי, רשמה הקבוצה שיפור של 22 ניצחונות לעומת העונה הקודמת, עם מאזן ניצחונות של 50–32, והעפילה לשלב הפלייאוף לראשונה בתולדות המועדון. הגריזליס עלו לפלייאוף מהמקום השישי באזור המערבי, אך הודחו כבר בסיבוב הראשון וללא אף ניצחון, לאחר שהפסידו לאלופה היוצאת סן אנטוניו ספרס בתוצאה 0–4. בסיום העונה זכה בראון בתואר מאמן השנה ב-NBA. במהלך עונת 2004/2005 התפטר יובי בראון מתפקיד מאמן הקבוצה, ובמקומו מונה מייק פראטלו. הקבוצה סיימה את העונה במאזן 45–37 והעפילה לפלייאוף מהמקום השמיני במערב, אך הובסה מול פיניקס סאנס בתוצאה 0–4. בעונה הבאה רשמה הקבוצה שיפור קל לאחר שצירפו מספר שחקנים ותיקים, בהם דיימון סטודמאייר ואדי ג'ונס, אך הגריזליס שוב כשלו בניסיונם לנצח משחק פלייאוף. הקבוצה אמנם רשמה 49 ניצחונות בעונה הסדירה והעפילה לפלייאוף מהמקום החמישי, אך הודחה בסיבוב הראשון של הפלייאוף לאחר שהפסידה לדאלאס מאבריקס בארבעה משחקים. בעונה זו נבחר כוכב הקבוצה פאו גאסול להשתתף במשחק האולסטאר של ה-NBA, ובכך היה לשחקן הראשון המייצג את מועדון הגריזליס במשחק היוקרתי.
במהלך ערב הדראפט של עונת 2006/2007 שלחו הגריזליס את שיין באטייה ליוסטון רוקטס בתמורה לבחירה השמינית בדראפט - רודי גיי. באופן מפתיע למדי, ובהשפעת פציעה של גאסול בתחילת העונה שגרמה לו להחמיץ 23 משחקים, סיימה הקבוצה את העונה הסדירה במקום האחרון בטבלת הליגה עם 22 ניצחונות בלבד - מאזן הניצחונות הגרוע ביותר מאז שהמועדון עבר לממפיס.


=== 2007–2009: תקופת המעבר בין האחים גאסול ===
קריסת הקבוצה בעונת 2006/2007 הובילה לשינויים רבים במועדון - עם סיום העונה הודיע ג'רי וסט על פרישתו מתפקיד הג'נרל מנג'ר, ובמקומו מונה כריס וולאס. כמו כן מונה מארק אייברוני לתפקיד מאמן הקבוצה, במקומו של המאמן הזמני טוני בארון. אף על פי שהייתה הקבוצה בעלת הסיכויים הגבוהים ביותר לזכות בבחירה הראשונה בדראפט 2007, אשר כלל את השחקנים המבטיחים גרג אודן וקווין דוראנט, הוגרלה ממפיס כבוחרת הרביעית בלבד בדראפט ובחרה את הרכז מייק קונלי. במהלך עונת 2007/2008, כשעמדה הקבוצה על מאזן ניצחונות שלילי 13–33, החליטה הקבוצה על בנייה מחדש ופרידה מפאו גאסול, אשר הוביל את קלעי הקבוצה במשך שש עונות רצופות. ב-1 בפברואר 2008 סיכמה הקבוצה על עסקה עם לוס אנג'לס לייקרס, במסגרתה הועבר גאסול ללייקרס בתמורה לקוואמי בראון, ג'באריס קריטנטון, ארון מקי, זכויות הדראפט על אחיו הצעיר של פאו - מארק גאסול, ושתי בחירות דראפט עתידיות.בעונות 2008 ו-2009 ניצחה הקבוצה 22 ו-24 משחקים בלבד, בהתאמה, למרות צירופם של הצעירים המבטיחים או. ג'יי. מאיו (בחירה שלישית בדראפט 2008), האשים ת'אביט (בחירה שנייה בדראפט 2009) ומארק גאסול שהגיע מקבוצת ז'ירונה הספרדית.


=== 2009–2017: הקבוצה הקשוחה של קונלי, רנדולף ומארק גאסול ===
לפני עונת 2009/2010 צירפו הגריזליס שני שחקנים מנוסים שיחברו אל שלד הקבוצה הצעיר - אלן אייברסון מדטרויט פיסטונס וזאק רנדולף מלוס אנג'לס קליפרס. בזמן שאייברסון שוחרר מהקבוצה לאחר שלושה משחקים בלבד, לבקשת השחקן, הפך רנדולף לשחקן מפתח בקבוצה, בשורותיה נבחר לראשונה בקריירה למשחק האולסטאר. תחת הדרכתו של המאמן ליונל הולינס, דבק בקבוצה הכינוי "Grit and Grind" (בתרגום חופשי: "קשיחות וטְחִינָה"), שמבטא את השמירה הלוחצת והאגרסיבית של הקבוצה בהגנה, ואת ביסוס התקפת הקבוצה על משחק הפנים של רנדולף וגאסול.
צירופו של רנדולף, יחד עם שיפורם של הצעירים קונלי, מאיו, גיי וגאסול, החזירו את הגריזליס למעמד הפלייאוף בעונת 2010/2011, לראשונה מזה חמש עונות. בפלייאוף דורגה ממפיס במקום השמיני במערב, ולראשונה בתולדות המועדון ניצחה הקבוצה משחק פלייאוף, ואף עלתה שלב לאחר שהפתיעה את סן אנטוניו ספרס, המדורגת ראשונה במערב, בתוצאה 4–2. הייתה זו הפעם השנייה בתולדות פלייאוף ה-NBA בה המדורגת שמינית מדיחה את המדורגת ראשונה בסדרה של שבעה משחקים (עד עונת 2001/2002, הסיבוב הראשון של הפלייאוף כלל חמישה משחקים). בשלב השני התמודדה ממפיס מול המדורגת רביעית, אוקלהומה סיטי ת'אנדר, והפסידה לה בתוצאה 3–4. בעונת 2011/2012 העפילו הגריזליס לפלייאוף מהמקום הרביעי במערב, אך הודחו ממנו כבר בסיבוב הראשון, לאחר שהפסידו ללוס אנג'לס קליפרס בתוצאה 3–4.
ב-25 באוקטובר 2012 נמכרה הקבוצה למיליארדר הצעיר רוברט פרה בן ה-34, בסכום של כ-350 מיליון דולר.
בעונת 2012/2013 נפרדה הקבוצה משני שחקני הכנף המובילים שלה – או. ג'יי. מאיו ורודי גיי – ואת מקומם ברוטציה תפסו שחקנים עם אוריינטציה הגנתית יותר – טוני אלן וטיישון פרינס. את העונה סיימו הגריזליס עם מאזן ניצחונות של 56–26, הטוב בתולדות המועדון, שהקנה להם את המקום החמישי בטבלת האזור המערבי. כמו כן זכה גאסול בתואר שחקן ההגנה של העונה ב-NBA, בעוד קונלי ואלן נבחרו לחמישיות ההגנה של העונה. בסיבוב הראשון של פלייאוף 2013 ניצחו הגריזליס בתוצאה 4–2 את הקליפרס, שהדיחה את ממפיס בפלייאוף הקודם. בסיבוב השני נקמו הגריזליס בקבוצה שהדיחה אותם בפלייאוף 2011, אוקלהומה סיטי, ניצחו אותם בתוצאה 4–1 והעפילו לשלב גמר המערב, לראשונה בתולדות המועדון. בגמר המערב התקשה רנדולף, הקלע המוביל של הקבוצה, מול ההגנה של סן אנטוניו ספרס וסיים את הסדרה עם ממוצע של 11 נקודות למשחק בלבד. הגריזליס לא ניצחו אף משחק בסדרה, והפסידו לספרס בתוצאה 0–4.בפלייאוף של עונת 2013/2014 דורגו הגריזליס במקום השביעי במערב, ובסיבוב הראשון התמודדו שוב מול אוקלהומה סיטי. במהלך הסדרה מול הת'אנדר נרשם שיא NBA של ארבעה משחקי פלייאוף רצופים שנגררו להארכה, מתוכם ניצחה ממפיס שלושה. הגריזליס הפסידו במשחק השביעי והמכריע בסדרה, לאחר שהתייצבו למשחק ללא זאק רנדולף, שהושעה בגין דחיפה של סנטר הת'אנדר סטיבן אדמס במשחק הקודם. לפלייאוף 2015 העפילה ממפיס מהמקום החמישי במערב. בסיבוב הראשון ניצחה הקבוצה את פורטלנד טרייל בלייזרס בתוצאה 4–1, אך במשחק השלישי בסדרה נפצע מייק קונלי בפניו, מה שגרם לו להחמיץ את משחקים 4 ו-5 של הסיבוב הראשון ואת המשחק הפותח של הסיבוב השני מול גולדן סטייט ווריורס. קונלי הוכשר לשחק עם מסכת מגן במשחק השני של הסדרה בו ניצחה ממפיס, אשר בסופו של דבר הפסידה לאלופה שבדרך בתוצאה 2–4.
בעונת 2015/2016 רשמה ממפיס 42 ניצחונות, העפילה לפלייאוף מהמקום השביעי במערב והודחה על ידי הספרס בסיבוב הראשון (0–4). לקראת העונה העוקבת האריך קונלי את חוזהו בקבוצה כשחתם על החוזה היקר בתולדות הליגה: 153 מיליון דולר ל-5 עונות. כמו כן באותו הקיץ חתם בממפיס צ'נדלר פארסונס (ל-4 עונות עבור 94 מיליון דולר), ומונה דייוויד פיזדייל כמחליפו של מאמן הקבוצה דייוויד ייגר. על אף ניסיונות החיזוק, שחזרו הגריזליס את הישגם מהעונה הקודמת: העפלה לפלייאוף מהמקום השביעי, והפסד לספרס בסיבוב הראשון (2–4).


=== 2017–הווה: בנייה מחדש ===
לקראת עונת 2017/2018 עזב את הקבוצה זאק רנדולף, לאחר 8 עונות במועדון, וכחודש מפתיחתה נפצע קונלי בגיד האכילס של רגלו השמאלית ונאלץ להחמיץ את כל המשך העונה. בהיעדרם של רנדולף וקונלי ניצחו הגריזליס 22 משחקים בלבד, והחמיצו את הפלייאוף לראשונה מאז עונת 2009/2010
בדראפט 2018 בחרה ממפיס את ג'ארן ג'קסון בבחירה הרביעית. במהלך עונת 2018/2019 נפרדו הגריזליס ממארק גאסול, כששלחו אותו בטרייד לטורונטו ראפטורס בתמורה ליונאס ולנצ'יונאס, סי. ג'יי. מיילס, דלון רייט ובחירת דראפט עתידית. על אף יכולת טובה שהציג ולנצ'יונאס (19.9 נקודות ו-10.7 ריבאונדים למשחק), סיימו הגריזליס את העונה עם מאזן שלילי 33–49, אשר הציב אותם במקום ה-12 באזור המערבי.
לקראת תחילת עונת 2019/2020 ערכה הקבוצה שינויים בקרב ההנהלה המקצועית, כאשר ג'ייסון וקסלר התמנה למנהל הקבוצה בפועל (ג'נרל מנג'ר), וטיילור ג'נקינס התמנה למאמן. כמו כן, הקבוצה העבירה בטרייד את הרכז הוותיק מייק קונלי ליוטה ג'אז בתמורה לג'יי קראודר, קייל קורבר, גרייסון אלן, דריוס בייזלי ובחירת דראפט עתידית. בדראפט 2019 בחרה ממפיס את הרכז ג'ה מוראנט בבחירה השנייה, ואת הפורוורד ברנדון קלארק בבחירה ה-21.


== עונות העבר ==


== לוגואים ==

			
			
		
		
			
			
		
		
			
			
		
		
			
			
		


== מאמני הקבוצה ==
הנתונים מעודכנים לסוף עונת 2020/2021:


== מנהלי הקבוצה (ג'נרל מנג'רים) ==


== הישגים ופרסים ==


=== שיאים למשחק בודד ===
נקודות: 52, ג'ה מוראנט נגד סן אנטוניו ספרס, 1 במרץ 2022.
ריבאונדים: 26, לורנזן רייט נגד דאלאס מאבריקס, 4 בנובמבר 2001.
אסיסטים: 19, ג'ייסון ויליאמס נגד גולדן סטייט ווריורס, 30 במרץ 2002.
חטיפות: 8, טוני אלן נגד קליבלנד קאבלירס, 23 באפריל 2012.
חסימות: 8, סטרומייל סוויפט (2002), פאו גאסול (2004 ו-2007) ומארק גאסול (2013).


=== שיאי קריירה בקבוצה ===
הנתונים מעודכנים לסוף עונת 2020/2021, ומתייחסים לעונה הסדירה בלבד.


=== פרסים אישיים ===
רוקי השנה

פאו גאסול - 2002
ג'ה מוראנט - 2020השחקן השישי של העונה

מייק מילר - 2006שחקן ההגנה של העונה

מארק גאסול - 2013מאמן השנה

יובי בראון - 2004מנהל השנה

ג'רי וסט - 2004בחירות למשחק האולסטאר

פאו גאסול - 2006
זאק רנדולף - 2010, 2013
מארק גאסול - 2012, 2015, 2017חמישיית העונה הראשונה

מארק גאסול - 2015חמישיית העונה השנייה

מארק גאסול - 2013חמישיית העונה השלישית

זאק רנדולף - 2011חמישיית ההגנה הראשונה

טוני אלן - 2012, 2013, 2015חמישיית ההגנה השנייה

טוני אלן - 2011, 2016, 2017
מארק גאסול - 2013
מייק קונלי - 2013חמישיית הרוקיז הראשונה

שריף עבדור-רחים - 1997
מייק ביבי - 1999
פאו גאסול - 2002
שיין באטייה - 2002
רודי גיי - 2007
או. ג'יי. מאיו - 2009
ג'ארן ג'קסון - 2019
ג'ה מוראנט - 2020
ברנדון קלארק - 2020חמישיית הרוקיז השנייה

בראיינט ריבס - 1996
חואן קרלוס נבארו - 2008
מארק גאסול - 2009
דזמונד ביין - 2021


=== שחקנים שמספר גופייתם הוצא לגמלאות ===


== סגל שחקנים בעונת 2022/2023 ==


== קישורים חיצוניים ==

 אתר האינטרנט הרשמי של ממפיס גריזליס (באנגלית) ממפיס גריזליס, ברשת החברתית פייסבוק
 ממפיס גריזליס, ברשת החברתית טוויטר
 ממפיס גריזליס, ברשת החברתית אינסטגרם
 ממפיס גריזליס, ברשת החברתית טיקטוק
 ממפיס גריזליס, סרטונים בערוץ היוטיוב
ממפיס גריזליס, באתר אנציקלופדיה בריטניקה (באנגלית)


== הערות שוליים ==