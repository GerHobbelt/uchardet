revision: 34419826
title: "\u05DC\u05D4\u05E2\u05D9\u05E8 \u05D0\u05EA \u05D4\u05DE\u05EA\u05D9\u05DD"
url: https://he.wikipedia.org/wiki/%D7%9C%D7%94%D7%A2%D7%99%D7%A8_%D7%90%D7%AA_%D7%94%D7%9E%D7%AA%D7%99%D7%9D


---

להעיר את המתים (באנגלית: Waking the Dead) היא סדרת משטרה ופשע בריטית בהפקת ה-BBC. הסדרה מציגה יחידה משטרתית העוסקת בתיקים ישנים (Cold case) ובה שוטרים מהבולשת הבריטית, פסיכולוגית, ורופאה משפטית. פרק הפיילוט שודר בספטמבר 2000, ובסך הכל הופקו לסדרה תשע עונות. כל סיפור שודר בשני פרקים באורך שעה. ב-2004 זכתה הסדרה בעונה השלישית שלה בפרס אמי הבינלאומי. בארצות הברית שודרה הסדרה בערוץ BBC America, באוסטרליה שודרה בערוץ BBC UKTV ובערוץ ABC1. הפרק האחרון שודר ב-11 באפריל 2011. הסדרה "The Body Farm" (חוות הגופות) היא ספין אוף של "להעיר את המתים", בכיכובה של טרה פיצג'רלד, שגילמה בשתי הסדרות את ד"ר איב לוקהרט הרופאה המשפטית.


== תקציר עלילה ==
הסדרה עוקבת אחרי עבודתו של צוות מיוחד של המשטרה החוקר תיקים ישנים, לרוב מקרי רצח לא מפוענחים שהתרחשו שנים אחדות לפני כן. בראש הצוות ניצב פקד בילוש פיטר בויד (טרוור איב). לצדו עובדים הפסיכולוגית ד"ר גרייס פולי (סו ג'ונסטון), מפקח בילוש ספנסר ג'ורדן (ויל ג'ונסון), ואנשי צוות נוספים. הם נעזרים בחקירתם בראיות חדשות שהתגלו, ובטכנולוגיות עכשוויות העוזרות לבדוק מחדש את הראיות המקוריות.
בעונות הראשונות הצוות כלל את בויד, גרייס וספנסר עם השוטרת מל סילבר (קלייר גוס) והרופאה הפתלוגית פרנקי וורטון (הולי איירד). שתי האחרונות עזבו את הסדרה בסוף העונה הרביעית. פליקס גיבסון (אסתר הול) וסטלה גודמן (פליסיטי דו ג'ו) החליפו את מל ופרנקי בעונה החמישית, ואיב לוקהרט (טרה פיצג'רלד) החליפה את פליקס מהעונה השישית והלאה. קטרינה הווארד (סטייסי רוקה) החליפה את סטלה בעונה השמינית, ושרה קאוונדיש (אווה בירת'יסטל) החליפה את קטרינה בעונה האחרונה.


== דמויות ==


=== שוטרים ===
פקד בילוש פיטר בויד, בגילומו של טרוור איב (עונות 1-9), הוא ראש היחידה ומנהל אותה ביד רמה.
סמל בילוש / מפקח בילוש ספנסר ג'ורדן, בגילומו של ויל ג'ונסון (עונות 1–9) הוא אחד השוטרים הראשונים שהוצבו ביחידה ועד מהרה הפך ליד ימינו של בויד. דמותו של בויד מופיעה בכל אחד מפרקי הסדרה.
בלשית / סמלת בילוש אמיליה "מל" סילבר, בגילומה של קלייר גוס (עונות 1–4) מל היא צעירה נמרצת השואפת להתקדם בסולם הדרגות. בהמשך מתברר שהיא מאומצת ושמה האמיתי מרי פרייס. היא נהרגת בסוף העונה הרביעית, אבל מותה ממשיך להטריד את בויד גם בעונות הבאות.
בלשית סטלה גודמן, בגילומה של פליסיטי דו ג'ו  (עונות 5–8) היא שוטרת שהצטרפה ליחידה כמחליפה של הסמלת סילבר. 
סמלת בילוש קטרינה הווארד, בגילומה של סטייסי רוקה (עונה 8), הצטרפה ליחידה אחרי מותה של סטלה גודמן. השחקנית עזבה את הסדרה אחרי עונה אחת. 
פקד בילוש שרה קאוונדיש, בגילומה של אווה בירת'סיטל, הועברה ליחידה אחר תקרית שהייתה מעורבת בה ביחידה ללוחמה בטרור.


=== רופאים ===
ד"ר גרייס פולי, בגילומה של סו ג'ונסטון (עונות 1–9). גרייס היא פסיכולוגית מאבחנת ולה קרוב לשלושים שנות ניסיון בתחום. 
ד"ר פרנקי וורטון, בגילומה של הולי איירד (עונות 1–4) היא הפתלוגית והרופאה המשפטית הראשונה בסדרה. פרנקי שהייתה חברה טובה מאוד של מל סילבר עזבה את היחידה אחרי מותה של מל.
ד"ר פליקס גיבסון, בגילומה של אסתר הול, (עונה 5) היא הרופאה המשפטית המצטרפת ליחידה אחרי עזיבתה של. פרנקי.
ד"ר איב לוקהרט, בגילומה של טרה פיצג'רלד (עונות 6–9) הצטרפה ליחידה בתחילת העונה השישית כרופאה משפטית.


== קישורים חיצוניים ==

 אתר האינטרנט הרשמי של להעיר את המתים (באנגלית)
 "להעיר את המתים", במסד הנתונים הקולנועיים IMDb (באנגלית)
"להעיר את המתים", באתר Metacritic (באנגלית)
 "להעיר את המתים", במסד הנתונים הקולנועיים KinoPoisk (ברוסית)
"להעיר את המתים" באתר ה-BBC


== הערות שוליים ==