revision: 35044179
title: 'Folklore: The Long Pond Studio Sessions'
url: https://he.wikipedia.org/wiki/Folklore:_The_Long_Pond_Studio_Sessions


---

Folklore: The Long Pond Studio Sessions הוא סרט הופעה תיעודי אמריקאי משנת 2020, שבוים והופק על ידי הזמרת-יוצרת האמריקאית טיילור סוויפט. הוא הועלה לדיסני+ ב-25 בנובמבר 2020. בסרט התיעודי מבצעת סוויפט את כל 17 הרצועות של אלבום האולפן השמיני שלה, Folklore ‏(2020), באולפן הקלטות אינטימי, תוך דיון על תהליך היצירה מאחורי השירים עם מפיקיה המשותפים, ארון דסנר וג'ק אנטונוף. הסרט הוא הרביעי של סוויפט שיצא לאקרנים בשירות סטרימינג, כשהקודמים לכך היו The 1989 World Tour Live‏ (2015), Taylor Swift: Reputation Stadium Tour ‏(2018) ו-Miss Americana ‏(2020). הביצוע של "Exile" בהשתתפות בון איבר, עלה לערוץ היוטיוב של סוויפט בנובמבר 2020.Folklore: The Long Pond Studio Sessions זכה לשבחים עולמיים ורבים מטעם מבקרי הקולנוע והמוזיקה כאחד, שציינו את האינטימיות, הוויזואליות והתובנה שלו, כמו גם את ההשפעה של Folklore עצמו. מעבר לכך, כינו אותו כתוספת מעוררת התפעלות לאלבום. ברוטן טומייטוז קיבל הסרט ציון משוקלל של 100% בהתבסס על 13 ביקורות. בסמוך להקרנת הבכורה של הסרט, אלבום הופעה המורכב מהביצועים החיים שהתקיימו במסגרתו ושמו Folklore: The Long Pond Studio Sessions (from the Disney+ Special), הופץ לרשתות הסטרימינג והפלטפורמות הדיגיטליות. חלק רב מאלבום האולפן התשיעי של סוויפט, Evermore, הוקלט במהלך צילומי הסרט.


== תקציר ==
בספטמבר 2020, סוויפט והמפיקים המשותפים של אלבום האולפן השמיני שלה, דסנר ואנטונוף, התאספו יחד באולפן לונג פונד – בקתה כפרית מבודדת באפסטייט ניו יורק – כדי לבצע את האלבום השלם בפעם הראשונה באותו החדר יחד, לאחר שבודדו את עצמם בנפרד עקב מגפת הקורונה. התוצאה הייתה הסרט התיעודי Folklore: The Long Pond Studio Sessions, במסגרתו ביצעה עיבודים אקוסטיים של כל 17 שירי האלבום לפי הסדר, תוך שהיא חשפה את תהליך היצירה, הסיפורים וההשראות מאחוריהם.בדיסני+ תואר תקציר הסרט התיעודי כך: "טיילור סוויפט מבצעת כל שיר מתוך אלבומה המצליח, Folklore, באווירת קונצרט אינטימית ואמיתית. בליווי מפיקיה המשותפים, ארון דסנר (דה נשיונל) וג'ק אנטונוף (בליצ'רס), יחד עם הופעת אורח של ג'סטין ורנון (בון איבר), טיילור צילמה את האירוע באולפני לונג פונד ההיסטוריים באפסטייט ניו יורק. בסרט התיעודי ישנה תפאורה המדגישה את האופי הנוסטלגי, העגום והטבעי של האלבום. בין הביצועים החיים, היא ושותפיה דנים ביצירה ובמשמעות שמאחורי כל שיר ובאתגרים שהיו כרוכים בכך".


== ליהוק ==
טיילור סוויפט – שירה וכלי נגינה
ג'ק אנטונוף – כלי נגינה
ארון דסנר – כלי נגינה
ג'סטין ורנון – שירה


== הפקה ==
הסרט הוא שילוב של סרט תיעודי וסרט הופעה. זו הייתה הפעם הראשונה שבה סוויפט, דסנר ואנטונוף התכנסו באופן אישי לאחר מספר חודשים של הסגר שהתקיים כתוצאה ממגפת הקורונה. בעקבות המגפה, הוא לא צולם על ידי צוות צילום, אלא על ידי שש מצלמות פנסוניק לומיקס S1H, יחד עם מצלמת ארי אלקסה LF עם עדשת Angénieux 24-290 וציוד צילום נוסף. מצלמת מזל"ט שימשה גם לצילומי אוויר מהאולפן ומהאחוזה המיוערת שמסביבו. ג'סטין ורנון הופיע בשידור וידאו מאו קלייר, ויסקונסין כדי לבצע את "Exile".הסרט מאופיין בהפקה מצומצמת, ובסגנון פסטורלי המאופיין בטרנד הקוטג'קור האינטרנטי שמעודד חיבור אל הטבע ולסגנון פשוט, וממשיך את הסגנון שאפיין את הקליפ של שירה "Safe & Sound" משנת 2012. מלבד כמה סרטונים ביתיים של סוויפט באולפן הביתי שלה, הסרט הוקלט כולו באולפני לונג פונד בעמק ההדסון בניו יורק – אחד המקומות שבהם הונדס Folklore. האולפן, במקור אסם, הפך לבקתת עץ הממוקמת באחוזת חוף הים לצד בריכה ארוכה המוקפת בכיסאות, חבלי אורות ובורות אש. בתוך האולפן הופיעה סוויפט כשהיא יושבת על ספה, בשמלת-חולצה משובצת גדולה. זאת, בנוסף לכך שאנטונוף ודסנר ניגנו על כלי נגינה שונים כדוגמת מגוון של גיטרות, כלי מקלדת, פנדר בס, פסנתר, מכונת תופים וסנייר.


== מוזיקה והוצאה ==
בדומה להוצאה של Folklore, גם הסרט עצמו יצא בהפתעה, ללא כל הודעה מוקדמת. הוא הועלה לדיסני+ ב-25 בנובמבר 2020, ולדיסני+ הוטסטאר בהודו ובאינדונזיה ב-26 בנובמבר 2020. בסמוך לצאת הסרט, יצא גם אלבום ההופעה והפסקול, Folklore: The Long Pond Studio Sessions (from the Disney+ Special).


== ביקורת ==
Folklore: The Long Pond Studio Sessions זכה לשבחים עולמיים מצד מטעם מבקרי הקולנוע והמוזיקה. ב אתר האינטרנט האמריקאי המוקדש לדירוגים, ביקורות, מידע וחדשות אודות סדרות טלוויזיה וסרטי קולנוע, רוטן טומייטוז, קיבל הסרט ציון של 100% בהתבסס על 13 ביקורות, עם דירוג ממוצע של 7.40/10. ב-Metacritic הוא קיבל ציון ממוצע משוקלל של 76 מתוך 100, בהתבסס על 7 ביקורות, דבר שהצביע על "ביקורות חיוביות בדרך כלל". אנדרו בארקר מווראייטי שיבח את "אופיו הציורי והססגוני" וזאת, בנוסף לכך ששיבח את קולה של סוויפט. ויל ריצ'רדס מ-NME כינה אותו "מתנת חג המולד המוקדמת הנהדרת ביותר" ושיבח את עריכתו. בהמשך, שיבח את הקטע בו סוויפט ודסנר מנהלים דיון "נוגע ללב" במשמעות שמאחורי השיר "Peace".


== קישורים חיצוניים ==
 "Folklore: The Long Pond Studio Sessions", במסד הנתונים הקולנועיים IMDb (באנגלית)
 "Folklore: The Long Pond Studio Sessions", באתר Rotten Tomatoes (באנגלית)
"Folklore: The Long Pond Studio Sessions", באתר דיסני+ סרטים (באנגלית)


== הערות שוליים ==