revision: 36586034
title: "\u05D9\u05E9\u05D9\u05D1\u05EA \u05D4\u05DE\u05D0\u05D9\u05E8\u05D9"
url: https://he.wikipedia.org/wiki/%D7%99%D7%A9%D7%99%D7%91%D7%AA_%D7%94%D7%9E%D7%90%D7%99%D7%A8%D7%99


---

ישיבת המאירי היא ישיבה אשר הוקמה בשנת ה'תשנ"ה והיא שוכנת בשכונת קריית משה בירושלים. הישיבה הוקמה בחסות המכללה האקדמית הדתית לחינוך ליפשיץ ופועלת תחת עמותת ליפשיץ עד היום. מאז התאחדותה של מכללת ליפשיץ עם המכללה האקדמית הרצוג, תלמידי הישיבה לומדים בקמפוס הגברים באלון שבות של מכללת הרצוג. הלימודים בישיבה הם במסלול ישיבת הסדר והיא מונה כ-80 תלמידים. סיסמת הישיבה היא: "ישיבה - צבא - אקדמיה". לישיבה אתר רשמי וערוץ Youtube בו מועלים שיעורים המוקלטים ב-Zoom המתקיימים בישיבה.


== היסטוריה ==
בשנת תשנ"ה בהוראתו של הראשון לציון, הרב מרדכי אליהו, החלו הרב שמואל זעפרני וד"ר יעקב הדני בהקמת הישיבה, שבה מסלול ייחודי המשלב בין לימודי ישיבה ללימודי אקדמיה, וזאת במטרה להסמיך בוגרים בעלי השכלה אקדמית. הישיבה נקראה על שם הרב משה המאירי, שהוריש את ביתו להקמת הישיבה. הרב מרדכי אליהו שימש כנשיא הישיבה והרב שמואל זעפרני עמד בראשה מהקמתה ועד לדצמבר 2021, אז פרש מסיבות בריאותיות. את מקומו ממלא הרב עדיאל אסייג, לצד הרב יגאל קוטאי. הרב שמואל זעפרני התמנה לנשיא הישיבה, ונפטר 8 חודשים לאחר מכן בכ"ט אב ה'תשפ"ב.
תלמידי הישיבה למדו את לימודי האקדמיה במכללת ליפשיץ בירושלים, עד התאחדותה עם מכללת הרצוג שבאלון שבות בשנת 2013. מאז לומדים תלמידי הישיבה בימי ראשון וחמישי במכללת הרצוג, בקמפוס גברים שבאלון שבות.
הלימוד בישיבה הוא בשיטת העיון הספרדי[דרושה הבהרה]. שיטת הפסיקה בישיבה היא על פי נשיאה, הרב מרדכי אליהו.


== שירות צבאי ==
תהליך החיול נערך באזור חודש נובמבר של השנה השנייה, והגיוס לצה"ל נערך באמצע השנה השנייה לתקופה של שנה וחמישה חודשים במסגרת מסלול ההסדר. רוב תלמידי הישיבה משרתים ביחידות החי"ר השונות: גולני, גבעתי, נח"ל וכפיר. חלקם בחיל השריון וביחידות לוחמה התנדבותיות: צנחנים, פלגה 916 בזרוע הים. ואלו שאינם בעלי פרופיל קרבי גם במודיעין שדה ותפקידים נוספים שאינם קרביים זמינים גם הם, באגפי הרבנות, המודיעין ועוד. רבני הישיבה מעודדים את תלמידי הישיבה לצאת למסלול פיקוד וקצונה מתוך אמונה שאחד התפקידים החשובים של הציונות הדתית, היא להעמיד מפקדים וקצינים איכותיים בצה"ל.


== לימודי המכללה ==
תלמידי הישיבה לומדים במכללה הדתית לחינוך באלון שבות, מכללת הרצוג. בישיבה מסלול מיוחד, כאשר הלימודים האקדמיים מתחילים כבר משנה א' בישיבה, בשונה מישיבות אחרות בהן מתחילים את הלימודים בדרך כלל רק בשיעור ד', לאחר החזרה מהצבא. המסלול המשולב של ישיבת המאירי, בשיתוף המכללה האקדמית הרצוג מאפשר לתלמידים לסיים תואר ראשון בחינוך (B.Ed) ותעודת הוראה, כבר בשיעור ה' - בסיום מסלול הישיבה. תחומי ההתמחות של התואר הם: אנגלית, מדעי הטבע, מדעי המחשב, מתמטיקה, תושב"ע ארץ ישראל, גאוגרפיה, היסטוריה, לשון, חינוך מיוחד ועוד. תלמידי הישיבה לוקחים חלק בפרויקט פר"ח. לאחר סיום לימודי המכללה בוגר יכול לעבוד בתור מורה או לחלופין ללמוד תואר שני במקצועות נוספים על בסיס התואר הראשון.


== קישורים חיצוניים ==
 אתר האינטרנט הרשמי של ישיבת המאירי
אודות הישיבה
ערוץ ה-Youtube של הישיבה
ערוץ ה-Facebook של הישיבה


== הערות שוליים ==