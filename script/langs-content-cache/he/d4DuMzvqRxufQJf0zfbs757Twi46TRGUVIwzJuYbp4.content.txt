revision: 36591433
title: (How Does It Feel to Be) On Top of the World
url: https://he.wikipedia.org/wiki/My_Heart_Will_Go_On


---

My Heart Will Go On (בעברית: לבי ימשיך לפעום) הוא שיר הנושא של הסרט "טיטניק" (1997), שהקליטה הזמרת-יוצרת הקנדית סלין דיון. השיר יצא לאור ב-8 בדצמבר 1997, כסינגל הרביעי מתוך אלבומה החמישי של דיון בשפה האנגלית, Let's Talk About Love, וכסינגל הראשון והיחיד מתוך הפסקול, Titanic: Music from the Motion Picture.השיר הפך ללהיט וזכה בהצלחה בינלאומית: הוא הגיע למקום הראשון ב-30 מצעדי שירים, נמכר בלמעלה מ-18 מיליון עותקים, זכה בפרס אוסקר לשיר המקורי הטוב ביותר, בארבעה פרסי גראמי, בפרס המוזיקה של בילבורד, בפרס המוזיקה הלטינית של בילבורד ובפרסים נוספים. בנוסף לכך, הפך לשיר השני הנמכר ביותר בכל הזמנים בביצוע זמרת, לשיר השמיני הנמכר ביותר בכל הזמנים ולשיר הנמכר ביותר בשנת 1998.במרוצת השנים הפך השיר למצליח ביותר של דיון, ולשיר המזוהה ביותר עמה. ב-2001 נכלל השיר ברשימת "שירי המאה" , רשימת השירים המצליחים ביותר של המאה ה-20, שערכו איגוד תעשיית ההקלטות האמריקאי (RIAA) והקרן הלאומית לאמנויות. לכבוד חגיגות ה-20 ל"טיטניק" הופיעה דיון עם השיר בטקס פרסי המוזיקה של בילבורד, שנערך ב-21 במאי 2017. את הווידאו קליפ של השיר ביים ביל וודראף, והוא פורסם בסוף שנת 1997.


== כתיבת השיר ==
ג'יימס הורנר הלחין במקור את הנעימה המלווה את השיר כדי שתשמש מוטיב אינסטרומנטלי חוזר במספר סצנות במהלך הסרט "טיטניק". לאחר מכן רצה לחבר גרסה מלאה, כולל מילים, לצורך השמעה ברקע כתוביות הסיום של הסרט. לשם כך נשכר ויל ג'נינגס , שכתב את מילות השיר "מנקודת מבטו של אדם מבוגר, המביט אחורה על מהלך חייו".במאי הסרט "טיטניק", ג'יימס קמרון, לא רצה ששיר בסגנון זה ייכלל בסרט, אך ויל ג'נינגס המשיך בתהליכי כתיבתו כפי שתוכנן במקור. כאשר שמעה דיון את השיר לראשונה, לא רצתה להקליטו, מכיוון שחשבה שתתגרה במזלה אם תשיר עוד שיר נושא קולנועי לאחר ההצלחה של "Beauty and the Beast" מהסרט שובר הקופות "היפה והחיה" ששרה שש שנים לפני כן.בסופו של דבר השמיע הורנר את השיר למפיק המוזיקלי סיימון פרנגלן , שעבד איתו כמה פעמים בעבר. פרנגלן, שהפיק ועבד עם דיון על כמה משיריה המוכרים ביותר, שמע את לחן השיר והחליט לתכנן ולנהל את כל מהלך הקלטתו, ולבסוף ביקש מדיון לבצע אותו והיא נענתה לבקשתו.


== הקלטה ==
טומי מוטולה , שעמד באותה תקופה בראש סוני מיוזיק אנטרטיינמנט, טען שסלין דיון הקליטה את השיר פעם אחת, וגרסת הדמו היא זו שלבסוף פורסמה. אף שג'יימס קמרון חש שיהיה זה הכרחי להקליט שיר נושא שישמש לקידום הסרט, טען גלן ברונמן כי בהתחלה, אלבום הפסקול היה אמור להיות נעימתי בלבד, "בלי שיר, ובלי סלין".מנהלה של דיון, שהיה אז גם בעלה, רנה אנז'ליל , שכנע אותה לשיר את גרסת הדמו של השיר. ג'יימס הורנר המתין עד שקמרון היה במצב הרוח המתאים לפני שהשמיע לו את השיר בביצועה של דיון. לאחר ששמע את השיר מספר פעמים, נתן קמרון את הסכמתו להוצאת השיר כסינגל היחיד וכשיר הנושא מתוך הפסקול, על אף שחשש לסיים את הסרט עם שיר פופ. קמרון אף ניסה להרגיע את תחושת החרדה שאפפה את צוות הניהול של הסרט, לאחר שהבין כי "להיט מתוך הפסקול של הסרט יכול רק לעזור להבטיח את השלמתו".


=== לחן ===
השיר נכתב בסולם מי מז'ור. המהלך ההרמוני של הבתים הוא E–Bsus4–Aadd9–E–B, המהלך ההרמוני בפזמון הוא C♯m–B–A–B, כאשר בהמשך השיר מתבצעת מודולציה לסולם לה במול מז'ור. השיר מכיל בתוכו מספר קטעים אינסטרומנטליים. בשיר יש שימוש בולט בחליל, המגובה בכלי מיתר שונים. השיר כולל בתוכו שימוש בכלי נגינה אקוסטיים ואלקטרוניים. הביצועים הקוליים של דיון בשיר תוארו כ"רגשיים" ו"תובעניים" ברדיו פנדורה.


=== גרסאות ===
גרסת הדמו הראשונית שהופקה על ידי סיימון פרנגלן וג'יימס הורנר הייתה באורך של למעלה מחמש דקות. במקור, היא הכילה לקראת סופה כמה קטעים ווקאליים נוספים של דיון. לבסוף, פרנגלן ביצע עריכה לדמו שהוקלט על ידי דיון. הוא אף הוסיף לקראת סופו קולות רקע שבוצעו על ידי מקהלה. זו הגרסה אשר נכללה בפסקול Titanic, ובכתוביות סיום הסרט "טיטניק".גרסת הסינגל שנשלחה אל הרדיו באותו הזמן הופקה בחלקה מחדש על ידי וולטר אפנסייף , שהוסיף כמה קטעי גיטרה חשמלית וכלי מיתר, ואף שינה את סדרם של כמה מבתי השיר. גרסה זו, שאורכה ארבע וחצי דקות, מופיעה גם בגרסת התקליטור שיצאה עבור הסינגל, וגם באלבומה של דיון, Let's Talk About Love.


==== הקלטתה של סיסל ====
הזמרת הנורווגית סיסל הקליטה את השיר עבור פסקול הסרט "טיטניק" כבר בשנת 1997, אך ג'יימס הורנר העדיף להעניק אותו לסלין דיון, כדי לתמוך בקריירה שלה. בראיון שנערך בשנת 2014, אמר הורנר: "כשסיימתי להלחין את שיר הנושא "My Heart Will Go On", עבור "טיטניק", הייתי צריך לבחור מישהי שתשיר אותו. ההחלטה הייתה בין סלין לסיסל. סיסל הייתה מאוד קרובה אליי, ואילו את דיון הכרתי עוד כשהייתה בת 18, וכבר הספקתי לכתוב עבורה שלושה שירים לסרטים, אך זה היה עוד לפני שהתפרסמה, ובמאים ואנשי שיווק לא עשו את מה שהיה עליהם לעשות עבור סלין ועבור שיריה. אז הרגשתי שאני חייב לתת לה הזדמנות ב"טיטניק", אבל יכולתי להשתמש בסיסל שם". בסופו של דבר שרה סיסל רבות מהנעימות שבפסקול הסרט.


== ביקורות ==

הת'ר פארס מ-AllMusic העניקה לשיר ציון של ארבעה כוכבים מתוך חמישה, ואמרה שהוא תמצית הסגנון הרומנטי והסוחף של דיון. אתר האינטרנט Yahoo! תיאר את השיר כ"בלדה רומנטית עוצמתית התואמת לאווירת הסרט". במגזין "ניו יורק" נכתב כי זהו שיר רב-עוצמה שהשפיע רבות על תעשיית המוזיקה, וכי בהשוואה לשירים אחרים מסרטי קולנוע, רק השיר "I Will Always Love You" של ויטני יוסטון מאפיל עליו מבחינת המורשת וההשפעה. בוושינגטון פוסט העריכו הכותבים את העובדה שהשיר אינו מופיע רק בסופו של הסרט, אלא מייצר מוטיב חוזר משום שכבר הוצב לאורך רגעי המפתח של סיפור האהבה של הסרט, כדי ליצור נרטיב מוזיקלי לאורך כל הסרט. בשנת 2004 פורסמה הרשימה "מאה שנים... מאה שירים", שבה דורג השיר במקום ה-14.עם זאת, הצלחתו של השיר התבררה כזמנית בלבד בקרב קוראי מגזין רולינג סטון, ואצל קייט וינסלט, שגילמה את הדמות הראשית בסרט "טיטניק". בשנת 2011 מיקמו קוראי מגזין הרולינג סטון את השיר במקום ה-7 ברשימת השירים הגרועים ביותר של שנות ה-90, וזאת בטענה כי "השיר והסרט הזדקנו עם השנים בצורה רעה... כעת [השיר] יגרום לך ככל הנראה להירתע". וינסלט אמרה כי השיר גורם לה להקיא, משום שאנשים נוטים להשמיע אותו כאשר היא בסביבה. The Atlantic ייחס את הירידה בפופולריות של השיר לחשיפת היתר אליו, והוסיף בדיחה נפוצה כי השיר "My Heart Will Go On" ("לבי ימשיך לפעום"), "ממשיך וממשיך וממשיך". Vulture הסביר כי אופנתי לשנוא את השיר כיום משום שהוא "מתמצת את כל מה שצופי קולנוע נלהבים-לשעבר כבר אינם אוהבים ב'טיטניק': הוא מיושן, קיטשי ודרמטי מדי". ב-11 בספטמבר 2010 דירג מתיו וילקינג מרדיו AOL את השיר במקום ה-11 ברשימת השירים הגרועים בהיסטוריה.


== הצלחה מסחרית ==
"My Heart Will Go On" הפך לשיר המצליח ביותר של סלין דיון, ולאחד מהשירים המצליחים ביותר בהיסטוריה: הוא נמכר בלמעלה מ-18 מיליון עותקים ברחבי העולם. בארצות הברית נמכר השיר בצורה מצומצמת של כ-1,700,000 עותקים. בשבוע צאתו, נכנס השיר ישירות למקום הראשון במצעד הבילבורד הוט 100, עם מכירות של למעלה מ-360,000 עותקים. השיר נשאר בפסגת המצעד במשך שבועיים. בנוסף לכך, השיר שהה עשרה שבועות בפסגת מצעד 100 השירים המושמעים ברדיו של בילבורד, והיה לשיר הנמכר ביותר בארצות הברית במשך שבועיים רצופים. השיר קבע שיא השמעות ברדיו בפברואר 1998, עם למעלה מ-117 מיליון השמעות. בסופו של דבר, זכה השיר למעמד זהב בארצות הברית. מגזין הבילבורד אישר כי השיר נמכר בלמעלה מ-1,133,000 עותקים דיגיטליים בארצות הברית בלבד.בארצות הברית, "My Heart Will Go On" נכנס ישירות למקום הראשון במצעד הבילבורד הוט 100, במצעד השירים העכשוויים, במצעד השירים הלטיניים ובמצעד 40 שירי המיינסטרים. בנוסף לכך, הפך השיר לשיר הראשון בהיסטוריה בשפה האנגלית שהגיע למקום הראשון במצעד השירים הלטיניים, דבר אשר הביא לזכייתה של דיון בפרס המוזיקה הלטיני של בילבורד.השיר זכה להצלחה בינלאומית חסרת תקדים. הוא הופיע במקום הראשון ב-30 מצעדים, ושהה 17 שבועות בפסגת המצעד של אירופה הוט 100, 15 שבועות בפסגת המצעד שבשווייץ, 13 שבועות בפסגות המצעדים שבצרפת ובגרמניה, 11 שבועות בפסגות המצעדים שבהולנד ובשוודיה, עשרה שבועות בפסגות המצעדים של ולוניה, דנמרק, איטליה ונורווגיה, שבעה שבועות בפסגת המצעד של פלנדריה, שישה שבועות בפסגת המצעד שבאירלנד, ארבעה שבועות בפסגות המצעדים שבאוסטרליה ובאוסטריה, שבועיים בפסגות המצעדים שבספרד ובבריטניה, ושבוע אחד בפסגת המצעד שבפינלנד.בגרמניה "My Heart Will Go On" זכה למעמד של ארבע פלטינות בשל סך מכירות של מעל שני מיליון עותקים, והיה לאחד מהשירים הפופולריים ביותר שם. השיר זכה למעמד יהלום בצרפת עם סך מכירות של למעלה מ-1.2 מיליון עותקים. בנוסף לכך, זכה השיר למעמד של שלוש פלטינות בבלגיה, שתי פלטינות באוסטרליה, בהולנד, בנורווגיה, בשוודיה ובשווייץ, פלטינה ביוון, וזהב באוסטריה. השיר יצא פעמיים ביפן. הגרסה הראשונה יצאה בינואר 1998, זכתה למעמד של שתי פלטינות עם סך מכירות של 200,000 עותקים, ונמכרה שם בסך הכל בכ-205,300 עותקים. הגרסה השנייה, שיצאה כגרסת רמיקס, יצאה ביוני 1998, זכתה למעמד זהב עם סך מכירות של 100,000 עותקים, ונמכרה שם בסך הכל בלמעלה מ-111,920 עותקים.
בממלכה המאוחדת נמכר השיר ב-1,681,023 עותקים (נכון לספטמבר 2017), דבר אשר הופך אותו לשיר השני של דיון שהגיע לאבן דרך זו במדינה זו, כשהקודם לכך היה "Think Twice". בנוסף לכך, היה השיר לשיר השני הנמכר ביותר בממלכה המאוחדת בשנת 1998. עד שנת 2012, הייתה דיון לאמנית הסולו היחידה שהחזיקה בשני שירים שנמכרו בממלכה המאוחדת בלמעלה ממיליון עותקים. בשנת 2019 זכה השיר לתואר הפלטינה המשולשת במדינה, עם סך מכירות של 1,800,000 עותקים.


== אלבומים שבהם מופיע השיר ==
השיר נכלל באלבום הווידאו All the Way... A Decade of Song & Video, שיצא לאור ב-25 באוקטובר 2005, והכיל בתוכו DVD ושלושה תקליטורים. בנוסף לכך, נכלל השיר גם באלבום Let's Talk About Love, ובפסקול Titanic: Music from the Motion Picture. במרוצת השנים צורף לעשרות אלבומים שונים ביניהם: VH1 Divas Live,‏ Au cœur du stade,‏ All the Way... A Decade of Song,‏ A New Day... Live in Las Vegas,‏ Complete Best,‏ My Love: Essential Collection,‏ Taking Chances World Tour: The Concert,‏ The Best So Far... 2018 Tour Edition ו-Céline une seule fois / Live 2013. השיר צורף למספר אלבומי וידאו ביניהם: Au cœur du stade,‏ All the Way... A Decade of Song & Video,‏ Live in Las Vegas: A New Day... ו-Celine: Through the Eyes of the World.
בנוסף לכך, השיר נכלל בפסקול השני שיצא עבור הסרט "טיטניק", Back to Titanic, אך לא צורף למהדורה המיוחדת שיצאה בעת חגיגות 20 השנים לסרט. בצרפת, יצא השיר בפורמט איי-סייד, ביחד עם השיר "The Reason". בחוברת שצורפה ביחד עם התקליטור Let's Talk About Love, חלו שינויים קלים במילותיו של השיר. את השורה "There is some love that will not go away", סלין דיון לא שרה מעולם, אך בכל זאת הוחלט לצרפה אל החוברת.


== השפעה תרבותית ==
השיר הטביע את חותמו על מורשת הסרט, ויקושר לעד, לדברי המבקרים, עם הסרט ועם הצלחתו הרבה. לשיר הייתה השפעה רבה גם על הקריירה של דיון ועל עולם המוזיקה. במרוצת השנים הפך השיר למזוהה ולמצליח ביותר של דיון. מגזינים ואתרי מוזיקה רבים דירגו אותו כשיר הטוב ביותר שלה, והוא אף אחד מהשירים הנמכרים ביותר בכל הזמנים. במהלך הקריירה שלה הופיעה דיון עם השיר ארבע מאות עשרים ושבע פעמים (נכון למאי 2019).בשל ההשפעה הרבה של השיר, עסקו ראיונות רבים עם דיון בתהליך יצירתו של השיר, בהשפעה שלו עליה ועל הקריירה שלה. ב-USA Today הסכימו שהשיר יהיה "קשור לנצח לטיטניק". בוושינגטון פוסט קבעו שנישואי המוזיקה והתדמית הם שהופכים את השיר והסרט לגדולים מסך חלקיהם. בלוס אנג'לס טיימס הצהירו ש-"My Heart Will Go On" עזר להפוך את 1998 לשנה מדהימה עבור בלדות פופ עמוקות. באטלנטיק קבעו שהפופולריות שלו לא נבעה מהשמעה באירועים כמו נשפי סיום, חתונות והלוויות, אלא באמצעות התאמתו לתרבות הפופ הכוללת השמעות רבות בתחנת הרדיו, ברמקולים ובמכוניות חולפות. אן טי. דונהו מ-TrackRecord כינתה אותו "בלדת הקולנוע הגדולה ביותר בכל הזמנים" וקבעה: "השיר שינה לגמרי את המשחק עבור בלדות קולנועיות, וההשפעה הורגשה מיד". ב-MTV דירגו את "My Heart Will Go On" בתור השיר השישי בגודלו בשנות ה-90.השיר, יחד עם הביצוע של דיון ל-"The Power of Love", משמשים את חברי מלכי הסירנות , תת-תרבות הנוער הפולינזית של ניו זילנד, המקיימים תחרויות מוזיקה, תוך שימוש במערכת הגברה בעוצמות שונות. השיר פופולרי בתחרויות, בשל טוהר וצלילות קולה של דיון המתאימים לטווח האודיו למערכות הגברה. בסוף העשור השני של המאה ה-21, התפתחה מגמת תרבות פופ בפלטפורמות כמו יוטיוב, שבה רגע השיא של "My Heart Will Go On" משמש כפסקול לרגע דרמטי ממשחק ספורטיבי, כמו הבקעת שער או קליעה לסל. במהלך מגפת הקורונה, הפסנתרן מברצלונה אלברטו גסטוסו ביצע את "My Heart Will Go On" עבור שכניו בהסגר.בתחילת 2021, הדי ג'יי שפעל בעצרת של דונלד טראמפ בוושינגטון די. סי. השמיע את "My Heart Will Go On" לקהל. הסרט Barb and Star Go to Vista Del Mar (2021) כלל רמיקס של השיר. ברונו מארס פתח את המופע הראשון שלו מאז תחילת 2020 ב-MGM, בהמשך לרצף הופעותיו בלאס וגאס וביצע את השיר. אריאנה גרנדה ביצעה את השיר עם ג'יימס קורדן במהלך התוכנית, The Late Late Show with James Corden.באמצע שנת 2023 אירעה היעלמות הצוללת טיטאן, שיצאה למשימה תיירותית, שמטרתה הייתה לצפות בשרידי האונייה הטרופה טיטניק, כאשר בתוכה נמצאים חמישה אנשים. הקשר עם הצוללת אבד שעה ו-45 דקות לאחר יציאתה של הצוללת אל אתר השרידים. בהמשך, משמר החופים של ארצות הברית מסר שכל חמשת הנוסעים בצוללת מתו במהלך התפוצצות הצוללת והתפרקותה. בעקבות המאורע, חזר "My Heart Will Go On" למצעדים וצבר חצי מיליון השמעות בספוטיפיי ביממה אחת בלבד.


== רשימת השמעה ==


== פרסים ומועמדויות ==


== מיקומי שיא ==


== נתוני מכירות ==


== היסטוריית יציאות לאור ==


== קישורים חיצוניים ==
 מידע על היצירה "My Heart Will Go On" באתר מיוזיק בריינז
 מידע על הסינגל "My Heart Will Go On" באתר מיוזיק בריינז


== הערות שוליים ==