revision: 36036484
title: "\u05DC\u05D4 \u05DC\u05D4 \u05DC\u05E0\u05D3 (\u05E1\u05E8\u05D8)"
url: https://he.wikipedia.org/wiki/%D7%9C%D7%94_%D7%9C%D7%94_%D7%9C%D7%A0%D7%93_(%D7%A1%D7%A8%D7%98)


---

לה לה לנד (באנגלית: La La Land) הוא סרט מוזיקלי רומנטי אמריקאי משנת 2016, אותו כתב וביים דמיאן שאזל ובו מככבים ראיין גוסלינג ואמה סטון. העלילה עוקבת אחר מוזיקאי ושחקנית שאפתנית שמתאהבים בלוס אנג'לס. כותרת הסרט היא התייחסות לכינוי של העיר לוס אנג'לס ולביטוי המתאר מקום שמאכלס אנשים מנותקים מהמציאות. הסרט זכה לשבחים ממבקרי הקולנוע, זכה בשבעה פרסי גלובוס הזהב, כולל לסרט המוזיקלי הטוב ביותר ובשישה פרסי אוסקר מתוך שיא של 14 מועמדויות.


== עלילה ==
הסרט עוקב אחר סיפור התאהבותם של מיה דולן (אמה סטון) וסבסטיאן "סב" וילדר (ראיין גוסלינג). מיה עובדת כבריסטה בדוכן קפה בחצר אולפני וורנר, היא שואפת להיות שחקנית בהוליווד ומחזאית, ומנסה מזלה באודישנים רבים ללא הצלחה. סבסטיאן הוא פסנתרן ג'אז מתוסכל החולם לפתוח מועדון ג'אז משלו, הוא מפוטר ממקום עבודתו בערב חג המולד לאחר שניגן יצירות מקוריות בניגוד להנחיית מנהלו. השניים נפגשים בסצנה הראשונה של הסרט במהלך פקק תנועה בלוס אנג'לס, לאחר מכן במסעדה בה ניגן סבסטיאן אליה נקלעת מיה ועדה לפיטוריו, ובפעם השלישית במהלך מסיבה בה נאלץ סבסטיאן לנגן למורת רוחו שירי שנות השמונים. לאחר המסיבה השניים יוצאים בחיפוש אחר מכוניותיהם והקשר הרומנטי מתחיל להירקם. סבסטיאן מעודד את מיה לכתוב מחזה לעצמה, היא מעודדת אותו להקים את המועדון והשניים הופכים לזוג. סבסטיאן חש לחץ לדאוג לפרנסה קבועה והוא מצטרף ללהקת ג'אז פופולרית בהנהגת חבר ילדותו קית' ויוצא עמה לסבב הופעות. המחזה של מיה נכשל והשניים מגלים כי הגשמת חלומותיהם מתנגשת עם יחסיהם האישים ו"נתקלת במהמורות רבות, חלקן נוגעות בהבדלי השאיפות ביניהם, בניסיונם לעזור זה לזה במימוש שאיפות אלה, ובפער הבלתי נמנע בין המחויבות לאמנותם לבין ההכרח שלהם להתפשר, שפירושו להתמסחר."לאחר שמיה נואשת וחוזרת לבית הוריה בנבדה, מגיעה אל סבסטיאן הזמנה ללהק אותה לסרט של במאית מפורסמת. הוא משכנע את מיה להיענות להזמנה, ומיה יוצאת לצילומי הסרט בפריז. דרכיהם של מיה וסבסטיאן נפרדות. מיה הופכת לשחקנית מצליחה, נישאת לגבר אחר ויולדת בת. ערב אחד מיה ובעלה יוצאים לבילוי, ועקב פקק תנועה משנים את יעדם ומגיעים באקראי למועדון ג'אז. מיה מגלה כי זהו המועדון של סבסטיאן, שהגשים את חלומו. סבסטיאן מזהה את מיה בקהל, ושניהם מדמיינים לעצמם התפתחות שונה לחלוטין של קורות חייהם, שבה סבסטיאן מצטרף אל מיה במסעה לפריז ומקים עמה משפחה. בסיום השיר ששימש רקע למחשבות אלה מיה ובעלה יוצאים מהמועדון אך קודם לכן היא חולקת עם סבסטיאן רגע אחרון של חיוך.


== שחקנים ודמויות ==


== הפקה ==
את התסריט לסרט כתב דמיאן שאזל ב-2010, הוא הושפע מסרטי הקולנוע "כובע צילינדר", "מטריות שרבורג", "לילות בוגי" ו"שיר אשיר בגשם". שאזל התקשה למצוא מימון להפקת הסרט והומלץ לו לשנות את דמותו של הגיבור הראשי מנגן ג'אז לזמר רוק, לשנות את סצנת הפתיחה המורכבת ואת הסיום האמביוולנטי, המלצות שאת כולן דחה. רק לאחר הצלחת סרטו "ויפלאש" נרכשו זכויות ההפקה וההפצה שלו על ידי "ליונסגייט" (Lionsgate) ו-Black Label Media.תקציב הסרט הוערך בכ-30 מיליון דולר. מפיקי הסרט עודדו את שאזל להגדיל את ההוצאות המתוכננות, ותמיכתם תרמה לליהוק שחקנים ראשיים יקרים יותר, להגדלת כמות ימי הצילום מ-24 ל-40, הגדלת כמות הניצבים, אתרי הצילום והתפאורות.לתפקידים הראשים לוהקו תחילה אמה ווטסון ומיילס טלר, ווטסון נסוגה בעקבות ליהוקה לסרט "היפה והחיה" ועם טלר לא הגיעה ההפקה להבנות. לבסוף לוהקו במקומם אמה סטון וראיין גוסלינג, זהו שיתוף הפעולה השלישי של השניים כזוג נאהבים, לאחר "טיפש, מטורף, מאוהב" ו"יחידת גנגסטרים". השניים התאמנו במשך שלושה חודשים בחזרות בנגינה, בשירה ובריקודים. המוזיקאי ג'ון לג'נד לוהק לתפקיד מפתח נוסף ולקראת הצילומים למד לראשונה לנגן בגיטרה. בסרט השתתפו כ-1,600 ניצבים.צילומי הסרט נעשו בשתי מצלמות, בפורמט אנמורפיק תוך שימוש בסרט צילום 35 מ"מ וביחס 1:2.55 על מנת לשוות לסרט מראה קלאסי. לשם כך התאימה חברת Panavision במיוחד לסרט את העדשות בהן נעשה שימוש.הצילומים החלו באוגוסט 2015 בלוס אנג'לס ונמשכו כ-40 ימים בלמעלה מ-60 אתרים ברחבי המטרופולין. האתרים כללו את הפוניקולר "מעוף המלאכים", שאף על פי שהיה סגור לתחזוקה כבר מספר שנים נפתח במיוחד לצילומי הסרט, מגדלי ווטס, שוק "גראנד סנטרל מרקט", מלון שאטו-מרמון , המזח בהרמוסה ביץ', מועדון "Lighthouse Café" בהרמוסה ביץ' (אליו לוקח סב את מיה על מנת ללמד אותה על ג'אז), אולם הקולנוע ריאלטו בסאות' פאסדינה (בו הזוג עומד להתנשק על רקע הקרנת הסרט "מרד הנעורים"), ומצפה הכוכבים גריפית' (בסצנה שמקורה בסרט "מרד הנעורים", ובה צמד הגיבורים מתעופף באוויר). סצנת הפתיחה של הסרט צולמה במשך יומיים במחלף המחבר בין כביש מהיר 105 לכביש מהיר 110. המחלף נסגר במיוחד למספר שעות לצורכי ההפקה, והסצנה כללה מאות מכוניות ורקדנים.עריכת הסרט נעשתה במשך קרוב לשנה על ידי טום קרוס, ששיתף פעולה עם שאזל גם בסרט "ויפלאש". את הכוריאוגרפיה ביימה מנדי מור.
הקרנת הבכורה של הסרט התקיימה ב-31 באוגוסט 2016 בפסטיבל הסרטים של ונציה, הפצה מוגבלת של הסרט בחמישה בתי קולנוע בארצות הברית החלה ב-9 בדצמבר 2016 והפצה רחבה ב-16 בדצמבר.

			
			
		
		
			
			
		
		
			
			
		
		
			
			
		
		
			
			
		


== מוזיקה ==
את המוזיקה לסרט הלחין ג'סטין הורוויץ, בן כיתתו של שאזל באוניברסיטת הרווארד, ששיתף עמו פעולה גם בסרט "ויפלאש", להורוויץ נדרשו 31 סקיצות עד להשגת הגרסה הסופית שיר הנושא של הסרט "City of Stars". את המילים לשירים חיברו בנג' פאסק וג'סטין פול. את האלבום עם פסקול הסרט הפיקו הורוויץ, מריוס דה פריס וסטיבן גזיקי.פסקול הסרט זכה בשני פרסי גראמי בטקס בינואר 2018.
פסקול הסרט:

"Another Day of Sun" - בביצוע צוות השחקנים של הסרט
"Someone in the Crowd" - בביצוע אמה סטון
"Mia and Sebastian's Theme" - בביצוע ג'סטין הורוויץ
"A Lovely Night" - בביצוע אמה סטון וראיין גוסלינג
"Herman's Habit" - בביצוע ג'סטין הורוויץ
"City of Stars" בביצוע ראיין גוסלינג
"Planetarium" - בביצוע ג'סטין הורוויץ
"Summer Montage/Madeline" - בביצוע ג'סטין הורוויץ
"City of Stars" - בביצוע אמה סטון וראיין גוסלינג
"Start a Fire" - בביצוע ג'ון לג'נד
"Engagement Party" - בביצוע ג'סטין הורוויץ
Audition ‏(The Fools Who Dream)" - בביצוע אמה סטון
"Epilogue" - בביצוע ג'סטין הורוויץ
"The End" - בביצוע ג'סטין הורוויץ
"City of Stars" (זמזום) - בביצוע ג'סטין הורוויץ עם אמה סטון


== פרסים ==
טקס פרסי אוסקר ה-89 - הסרט היה מועמד ל-14 פרסי אוסקר, כולל בכל הקטגוריות המרכזיות, שיא במספר המועמדויות (יחד עם "הכל אודות חוה" ו"טיטניק"). הסרט זכה בשישה פרסים: פרס אוסקר לבמאי הטוב ביותר, פרס אוסקר לשחקנית הטובה ביותר, פרס אוסקר לצילום הטוב ביותר, פרס אוסקר לפסקול הטוב ביותר, פרס אוסקר לשיר המקורי הטוב ביותר, פרס אוסקר לעיצוב התפאורה הטוב ביותר.מגישי הפרס לסרט הטוב ביותר, וורן בייטי ופיי דאנאוויי, הכריזו בטעות על לה לה לנד כזוכה בפרס זה. לאחר שצוות מפיקי ויוצרי הסרט עלה על הבמה כדי לקבל את הפסלון והחל לשאת את נאומי הזכייה, התברר כי חל בלבול במעטפה שממנה הקריאו בייטי ודאנאוויי, והזוכה האמיתי היה הסרט "אור ירח".פרסי גלובוס הזהב - הסרט זכה בכל שבע הקטגוריות להן היה מועמד: פרס גלובוס הזהב לסרט הטוב ביותר - קומדיה או מוזיקלי, פרס גלובוס הזהב לשחקן הטוב ביותר - סרט קומדיה או מוזיקלי, פרס גלובוס הזהב לשחקנית הטובה ביותר - סרט קומדיה או מוזיקלי, פרס גלובוס הזהב לבמאי הטוב ביותר - סרט קולנוע, פרס גלובוס הזהב לתסריט הטוב ביותר, פרס גלובוס הזהב לפסקול הטוב ביותר ופרס גלובוס הזהב לשיר הטוב ביותר. זהו הסרט השני בתולדות גלובוס הזהב, שזוכה בכל 5 הקטגוריות הנחשבות ביותר (הסרט הטוב ביותר, הבמאי הטוב ביותר, השחקן הטוב ביותר, השחקנית הטובה ביותר, התסריט הטוב ביותר) והסרט עם כמות הזכיות הגבוהה ביותר בתולדות הטקס.
פרסי איגוד מבקרי הקולנוע - זכייה בשמונה פרסים: הסרט הטוב ביותר, הבמאי הטוב ביותר, התסריט הטוב ביותר, הצילום הטוב ביותר, העריכה הטובה ביותר, עיצוב אומנותי, פסקול ושיר. היה מועמד לארבעה פרסים נוספים: השחקן והשחקנית הטובים ביותר, עיצוב ההלבשה ושיר נוסף.
פרס באפט"א לקולנוע - זכייה בפרס הסרט הטוב ביותר, הבמאי הטוב ביותר, השחקנית הטובה ביותר, הצילום הטוב ביותר, המוזיקה הטובה ביותר. היה מועמד לעוד שישה פרסים.
פסטיבל הסרטים של ונציה - היה מועמד לפרס אריה הזהב, ואמה סטון זכתה בפרס השחקנית הטובה ביותר.
פסטיבל הסרטים הבינלאומי בטורונטו - פרס אהוב הקהל.
פסטיבל הסרטים בהמפטונס - פרס אהוב הקהל.
איגוד מבקרי הקולנוע של ניו יורק - פרס הסרט הטוב ביותר.
איגוד מבקרי הקולנוע באזור וושינגטון די. סי. - פרס הסרט הטוב ביותר.
מכון הסרטים האמריקאי - נבחר לאחד מסרטי השנה.
פרס גילדת שחקני המסך - אמה סטון זכתה בפרס השחקנית הטובה ביותר, ראיין גוסלינג היה מועמד לפרס השחקן הטוב ביותר.
פרסי סטלייט - זכה בסרט הטוב ביותר, הפסקול הטוב ביותר, שיר הנושא הטוב ביותר, והעיצוב האומנותי הטוב ביותר.
פרסי האקדמיה האוסטרלית לקולנוע וטלוויזיה - הסרט הטוב ביותר והשחקנית הטובה ביותר.
פרס איגוד המפיקים האמריקאי - זכה בפרס הסרט הטוב ביותר
פרסי גילדת הבמאים - הסרט הטוב ביותר
פרס גראמי - אוסף הפסקול הטוב ביותר למדיה חזותית, והפסקול הטוב ביותר


== קישורים חיצוניים ==

 אתר האינטרנט הרשמי של לה לה לנד לה לה לנד, ברשת החברתית פייסבוק
 לה לה לנד, ברשת החברתית טוויטר
 לה לה לנד, ברשת החברתית אינסטגרם
 "לה לה לנד", במסד הנתונים הקולנועיים IMDb (באנגלית)
 "לה לה לנד", באתר AllMovie (באנגלית)
 "לה לה לנד", באתר Rotten Tomatoes (באנגלית)
 "לה לה לנד", באתר Box Office Mojo (באנגלית)
"לה לה לנד", באתר Metacritic (באנגלית)
"לה לה לנד", באתר אידיבי
"לה לה לנד", תסריט הסרט באתר Scripts.com (באנגלית)
 "לה לה לנד", במסד הנתונים הקולנועיים KinoPoisk (ברוסית)
הסרט באתר Lionsgate
תסריט הסרט
With 'La La Land,' Emma Stone and director Damien Chazelle aim to show that original musicals aren't all tapped out, לוס אנג'לס טיימס, 12 בספטמבר 2016ביקורת
יאיר רוה, ״לה לה לנד״, ביקורת, בבלוג הקולנוע "סינמסקופ", 11 דצמבר 2016
שמוליק דובדבני, "לה לה לנד": קלישאה קסומה בדרך לאוסקר, באתר ynet, 9 בדצמבר 2016
תומר קמרלינג, ‏למרות הקול, באתר ‏מאקו‏‏, ‏8 בדצמבר 2016‏
אבנר שביט‏, או לה לה: "לה לה לנד" מצדיק את כל השבחים שקיבל, באתר וואלה!‏, 09 בדצמבר 2016
אורון שמיר, עכבר העיר אונליין, "לה לה לנד": כשסרט מתאהב בעצמו, באתר הארץ, 9 בדצמבר 2016
עידו רוזן, "לה לה לנד": באז האוסקרים לא מוצדק, באתר רשת, 8 בדצמבר 2016
גידי אורשר, "לה לה לנד - שיר אשיר באושר", 11 דצמבר 2016
דני לרנר, ביקורת "לה לה לנד": לפעמים חלומות מתגשמים, באתר nrg‏, 11 בדצמבר 2016
יעל שוב, לה לה לנד: מחזמר כמו שמחזמר אמור להיות, באתר Time Out ישראל, 11 בדצמבר 2016
 אורי קליין, "לה לה לנד": אחד הסרטים המלהיבים של תקופתנו, באתר הארץ, 15 בדצמבר 2016


== הערות שוליים ==