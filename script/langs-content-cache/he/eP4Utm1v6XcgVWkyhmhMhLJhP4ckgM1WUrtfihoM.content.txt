revision: 35588028
title: "\u05D2\u05E9\u05E8 \u05D4\u05E8\u05DB\u05D1\u05EA \u05D0\u05DC \u05D7\u05DE\
  \u05D4"
url: https://he.wikipedia.org/wiki/%D7%92%D7%A9%D7%A8_%D7%94%D7%A8%D7%9B%D7%91%D7%AA_%D7%90%D7%9C_%D7%97%D7%9E%D7%94


---

גשר הרכבת אל חַמָּה (גשר חמה, גשר ג'סר אל חאווי, גשר הרוחות) הוא גשר שנבנה על ידי העות'מאנים, מעל הירמוך, בקרבת אתר אל-חמה, ועליו הונחה מסילת הרכבת דרעא-צמח. הגשר חובל פעמיים על מנת למנוע את תנועת הרכבות בין שתי גדות הירדן. לאחר שהופל בליל הגשרים לא תוקן עוד.


== ההיסטוריה של הגשר ==
גשר הרכבת "אל חמה" שעל הירמוך היה חלק מתשתית שלוחת מסילת הרכבת החיג'אזית מדרעא לחיפה. היוזם והמממן של שלוחה זו, והגשרים לאורכה, היה הסולטאן העות'מאני עבדול חמיד השני. הוא מינה את המהנדס הגרמני היינריך אוגוסט מייסנר לתכנן את תשתית המסילה. 
בשנת 1903 החלו בחיפה העבודות לבניית השלוחה כשכבר בינואר 1904 נחנך הקטע הראשון בן 59 ק"מ בין תחנת הרכבת חיפה מזרח לתחנת הרכבת בית שאן. ב-15 באוקטובר 1905 נחנכה המסילה לכל אורכה. בהתאם לתאריכים אלו נבנה הגשר בין 1904 ל-1905. 
לאחר השלמתו נעו על הגשר רכבות מחיפה לדמשק ובחזרה נסיעה שארכה כ-12 שעות לכיוון אחד. במהלך השנים חובל הגשר  פעמיים:

ב-ספטמבר 1918 פוצץ הגשר על ידי הטורקים הנסוגים לאחר קרב מגידו אך תוקן על ידי יחידת מסילות קנדית תוך תקופה קצרה.
ב-16 ביוני 1946 הוציא הפלמ"ח לפועל את מבצע מרכולת (ידוע גם כליל הגשרים) שבמהלכו חובלו עשרה גשרים בגבולות הארץ (גשרי רכבת וגשרי רכב) במחאה על המשך מדיניות הספר הלבן של ממשלת בריטניה. אחד הגשרים שפוצץ באותו לילה היה גשר אל חמה שעל הירמוך. הפעולה בוצעה על ידי יחידה של כ-40 לוחמים ולוחמות מפלוגה ג' בגדוד השלישי של הפלמ"ח, בפיקוד אהרון ספקטור. הלוחמים יצאו מקיבוץ אפיקים, הגיעו לגשר (אותו מצאו ריק משומרים) ופוצצו אותו בשעה 23:30 עם 400 ק"ג חומר נפץ מסוג ג'לניט. לאחר הפיצוץ נסוגו הלוחמים דרך הגדה המזרחית של הירמוך, וחצו אותו לקיבוץ אשדות יעקב. לאחר חבלה זו לא תוקן הגשר ומבין עשרת הגשרים שחובלו זהו היחיד שנשאר היום במצבו כפי שהיה ביום הפיצוץ.בעקבות החבלה פסקה תנועת הרכבות לאורך כל המסילה, כך שמי שרצה להגיע ברכבת מחיפה לדמשק נסע עד תחנת הרכבת בצמח, המשיך ברכב לתחנת הרכבת אל חמה שם עלה על הרכבת לדמשק. לאחר שנקבע שערוץ הירמוך יהיה קו הגבול עם ירדן, נסגר אזור הגשר מסיבות ביטחוניות.
מזרחית לגשר הרכבת אל חמה נמצאים גשר אל בנה וגשר בטנה (אם בטמה).


== מבנה הגשר ==
גשר אל חמה היה הגשר השני מעל הירמוך (הגשר הראשון היה ליד תחנת הכוח בנהריים). הוא הוקם ברום של 180 מטר מתחת לפני הים ובמרחק של כ-93 ק"מ מתחנת חיפה מזרח (נקודת האפס). אורך הגשר הוא כ-130 מטר וגובהו כ-20 מטר מעל ערוץ הירמוך. הגשר נתמך על ידי שתי אומנות מצדי הערוץ, שנבנו מאבן בזלת ומבטון, וכן על ידי מספר קשתות אבן בגדה הדרומית. הגשר עצמו נבנה משלוש יחידות של מסבכי מתכת, שהמרכזית בהן הייתה זו שנפלה לנחל.


== מצפה גשר אל חמה ==
ביוני 2016, במלאת 70 שנים לליל הגשרים, נחנך מצפור גשר אל חמה. המצפור ממוקם סמוך למוצב "ברכה" הנטוש, בכביש העולה מחמת גדר. מהמצפור ניתן לראות את שרידי גשר אל חמה שעל הירמוך. במקום הוצב שלט המספר את סיפור הגשר ואת פיצוצו בליל הגשרים.


== קישורים חיצוניים ==

אלי אלון, נחנך מצפה גשר "אל-חמה" - במלאת 70 שנה לליל הגשרים, באתר News1 מחלקה ראשונה‏, 19 ביוני 2016
גשר חמה, באתר "עמוד ענן"
פיצוץ גשר הירמוך (אל חמה), באתר הפלמ"ח
ביצוע פיצוץ גשר הירמוך, באתר הפלמ"ח
 יחיאל בארי מספר על פיצוץ גשר אל חמה בליל הגשרים, סרטון  באתר יוטיוב
המלך של הירמוך- הגשר הגדול על נהר הירמוך, בבלוג "ארכיונתן"


== הערות שוליים ==