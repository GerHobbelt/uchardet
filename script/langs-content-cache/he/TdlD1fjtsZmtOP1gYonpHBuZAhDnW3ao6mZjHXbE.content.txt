revision: 36059449
title: "\u05D4\u05E0\u05E8\u05D9 \u05E7\u05D5\u05E0\u05D3\u05DC"
url: https://he.wikipedia.org/wiki/%D7%94%D7%A0%D7%A8%D7%99_%D7%A7%D7%95%D7%A0%D7%93%D7%9C


---

הנרי קונדל (באנגלית: Henry Condell; ספטמבר 1576-דצמבר 1627) היה שחקן תיאטרון בריטי ב"אנשי המלך", חבורת השחקנים שעבורה כתב ויליאם שייקספיר. לצד ג'ון המינגס היה לו תפקיד מרכזי בהכנת ועריכת מהדורת הפוליו הראשונה של מחזותיו של שייקספיר ב-1623.


== חיים וקריירה ==
לא ידוע הרבה על שנותיו המוקדמות של קונדל. אזכור בצוואה שלו מעלה כי ייתכן שנולדבמזרח אנגליה והיה בנו של רוברט קונדל, מוכר דגים מנוריץ' ואשתו ג'ואן. על פי זיהוי זה מסיקים כי הנרי הוטבל לנצרות ב-5 בספטמבר 1576.
מקובל להניח כי קונדל ומפיע כ"הארי" ברשימת השחקנים של המחזה "שבעת החטאים" מאת ריצ'רד טרלטון. אם השערה זו נכונה, קריירת המשחק של קונדל החלה כבר ב-1590, כשהיה חבר בלקהת השחקנים של לורד סטריינג' לצד ג'ון המינגס ואוגוסטין פיליפס. ב-24 באוקטובר 1596 נשא קונדל לאישה את אליזבת סמארט (שנפטרה ב-1635), וחתונתם נערכה בכנסיית סנט לורנס פואנטני בסיטי. בני הזוג גרו בסנט מרי אלדרמנברי, האזור שבו גר גם המינגס, וכמוהו גם קונדל היה פעיל בכנסייה הקהילתית. תשעת ילדים, שנולדו בין 1599 ל-1614, הוטבלו בכנסייה, אך רק שלושה מהם שרדו לבגרות: אליזבת (הוטבלה ב-26 באוקטובר 1606), שנישאה להרברט פינץ'; הנרי (הוטבל ב-6 במאי 1610, נפטר ב-1630); וויליאם (הוטבל ב-26 במאי 1611).
גם על חייו הבוגרים של קונדל אין מידע רב. ככל הנראה מעמדו בחבורת השחקנים של הלורד צ'מברלין ובחבורת שחקני המלך היה גבוה; בפרסומים רשמיים מופיע שמו בדרך כלל אחרי שמותיהם של בארבג' והמינגס. שמו מוזכר בצוואות של כמה שחקנים ומהן ניתן להניח כי היה מקורב לחלק מעמיתיו השחקנים. שייקספיר ופיליפס הורישו לו כסף עבור טבעות אבל; ניקולס טולי ואלכסנדר קוק מינו אותו כנאמן על אחוזותיהם. קונדל זכה להצלחה מקצועית מספקת כדי לרכוש בית בפולהאם, אחוזה בגלוסטרשייר ורכוש נוסף. שטר הרכישה של האחוזה כולל את התיעוד הידוע היחיד של חתימתו או כתב ידו של קונדל, מלבד צוואתו.קונדל השתתף בשישה ממחזותיו של בן ג'ונסון, במחזה "הדוכסית ממאלפי" של ג'ון וובסטר ושמו מופיע בשמונה רשימות שחקנים שנוספו למהדורת הפוליו השנייה של ביומונט ופלטשר משנת 1679.

הקריירה הבימתית של קונדל הסתיימה בסביבות 1619. הוא חתם על כל אחד מתשעת הגיליונות של צוואתו ב-13 בדצמבר 1627, מת בפולהאם בגיל 51, ונקבר בכנסיית סנט מרי אלדרמנברי ב-29 בדצמבר 1627. אלמנתו, אליזבת, נקברה שם ב-3 באוקטובר 1635.קונדל הותיר עיזבון נרחב, כולל חלקו בבעלות על תיאטרון הגלוב ותיאטרון בלקפריארס.


== קישורים חיצוניים ==
צוואתו של הנרי קונדל
צוואתה של אליזבת קונדל
הנרי קונדל, באתר "Find a Grave" (באנגלית)
הנרי קונדל, באתר אנציקלופדיה בריטניקה (באנגלית)
כתבי הנרי קונדל בפרויקט גוטנברג (באנגלית)


== הערות שוליים ==