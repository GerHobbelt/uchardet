revision: 35696069
title: "\u05D7\u05E1\u05D9\u05DC\u05D5\u05DF \u05D4\u05E0\u05D4\u05E8\u05D5\u05EA\
  \ \u05D4\u05D0\u05E4\u05E8\u05D9\u05E7\u05D0\u05D9"
url: https://he.wikipedia.org/wiki/%D7%97%D7%A1%D7%99%D7%9C%D7%95%D7%9F_%D7%94%D7%A0%D7%94%D7%A8%D7%95%D7%AA_%D7%94%D7%90%D7%A4%D7%A8%D7%99%D7%A7%D7%90%D7%99


---

סרטן הנהרות האפריקאי (שם מדעי: Macrobrachium vollenhoveni) הוא מין של חסילון אשר אנדמי למערב אפריקה. סרטן הנהרות האפריקאי גדול מאוד ולכן חשוב לחקלאות המקומית כמקור מזון. הסרטן נודד ממים מתוקים אל מים מלוחים בשביל להשריץ ואז חוזר למים מתוקים בצורת לרווה. עקב בניית סכר בנהר סנגל מספר הפרטים שלו ירד ומחקרים חדשים מראים כי החזרתו בכמויות גדולות לטבע עשויה לצמצם את תפוצתה של עלקת הבילהרציה, ולהפחית את מקרי התחלואה.


== מורפולוגיה ==
לסרטן הנהרות מבנה גוף גדול, בעל אורך של 100–150 מילימטר. הזכרים גדולים יותר מהנקבות. צבעו חיוור בעלי קווים כהים לאורך שריונו. הנקבה מטילה ביצים אדומות או כתומות.


== תפוצה ==
סרטן הנהרות אנדמי למערב אפריקה, מסנגל ועד אנגולה. בנוסף ניתן למצוא אותו בביוקו, סאו טומה וכף ורדה.


== תזונה ומחזור חיים ==


=== מחזור חיים ===
סרטן הנהרות האפריקאי נמצא במים מתוקים ומלוחים. נצפה כי לפני ההזדווגות הם מבצעים טקסי חיזור. החדרת הזרע נעשית בצורה לא ישירה. הזכר מכניס את תאי זרע אל תוך החזה של הנקבה[דרושה הבהרה] בצידו הוונטרלי ואז הנקבה משחררת ביציות אשר עוברות אל תוך הזרע ומופרות. לאחר ההזדווגות הנקבה נושאת את הביצים ממים מתוקים אל מים מלוחים ומשריצה אותן שם, מכיוון שהלרוות זקוקות למים מלוחים כדי להתקיים. מכיוון שהביצים לא יכולות לבקוע במליחות גבוהה מדי, הנקבה הולכת לשפך הנהר בתקופה הגשומה אז מליחות המים נמוכה יחסית. לאחר מכן הלרווה מגיעה אל מים מתוקים כדי להשלים את התפתחותה.


=== תזונה ===
סרטן הנהרות הוא אוכל-כול, ורוב תזונתו מורכבת מצמחים, אצות, פלנקטון וחסרי חוליות. בנוסף לכך הם אוכלי נבלות, ומעדיפים תזונה משאריות של בעלי חיים, אך גם נצפו אוכלים ראשנים ודגים.


== חקלאות ==
סרטן הנהרות האפריקאי מתאים מאוד לגידול חקלאי כמקור מזון, מכיוון שהוא יכול להתקיים בסביבות שונות, ומפני שהוא אוכל-כול. אך עדיין אין גידול מסיבי של סרטנים, מכיוון שעדיין לא ידועים התנאים המדויקים של מליחות המים הנחוצה כדי שהנקבה תוכל להשריץ ביצים.


== מלחמה נגד בילהרציה ==
הפרטים הגדולים של סרטן הנהרות אוכלים חלזונות של מי מתוקים, כולל החלזונות אשר משמשים כפונדקאים לתולעת הפרזיטית עלקת הבילהרציה אשר יכולה לחדור לגוף האדם ולגרום למחלת הבילהרציה. בנהר סנגל נבנה סכר במרחק 50 קילומטר משפך הנהר וחסם את הגישה של סרטנים אל המים המלוחים של שפך הנהר. כתוצאה מכך ירדה אוכלוסיית הסרטנים בצורה מסיבית, ומספר האנשים אשר חלו בבילהרציה עלה באופן דרסטי. ככל הנראה איבוד טורף טבעי של החלזונות גרם לעליה במספר החלזונות, ובעקבותיה לעלייה במספר עלקות הבילהרציה. אחוז האנשים אשר נדבקו בבילהציה הגיע ל-71.8% בכפרים מסוימים.
סרטנים דומים התגלו כטורפים יעילים של חלזונות בתנאי מעבדה, ולכן חשבו שגם סרטן הנהרות האפריקאי יצליח לטרוף אותם ביעילות רבה. המאמץ העיקרי הושקע בגידול סרטנים זכרים אשר יותר גדולים ולכן טורפים יותר מאשר הנקבות, ובנוסף לא יצטרכו להגר כדי להשריץ, ולכן יישארו בקרבת המקום שבו יוחזרו לטבע. הסרטנים יוכלו לשמש למאכל גם לאחר שהם יטרפו את החלזון מכיוון שעלקת הבילהרציה איננה מסוגלת לשרוד בגופו של הסרטן. להחזרת הסרטנים בנוסף לשימוש בסמים[דרושה הבהרה] וטורפים טבעים יש פוטנציאל עצום בלחימה נגד המחלה הקשה הזאת.


== קישורים חיצוניים ==


== הערות שוליים ==