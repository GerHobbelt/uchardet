revision: 36008432
title: Catholic higher education
url: https://he.wikipedia.org/wiki/%D7%97%D7%99%D7%A0%D7%95%D7%9A_%D7%91%D7%93%D7%A8%D7%95%D7%9D_%D7%A1%D7%95%D7%93%D7%90%D7%9F


---

מערכת החינוך בדרום סודאן בנויה ומושפעת ממודל מערכת החינוך של סודאן. החינוך היסודי נמשך שמונה שנים, לאחר מכן החינוך העל יסודי שנמשך שלוש שנים והחינוך האקדמאי נמשך ארבע שנים נוספות. מערכת זו קיימת מאז שנת 1990. שפת הלימוד בכל הרמות היא אנגלית, בשונה ממערכת החינוך הסודאנית שם לומדים בשפה הערבית. קיים מחסור חמור במורים לאנגלית ומורים דוברי אנגלית בתחומי המדע השונים.


== סקירה ==
שיעור האנאלפאבתיות במדינה נאמד בכ-76%. בדרום סודאן אחוז הבנות הלומדות בבית ספר הוא הנמוך ביותר בעולם. לפי קרן החירום הבינלאומית של האומות המאוחדות לילדים פחות מ-1% מהבנות מסיימות בית ספר יסודי. החינוך בדרום סודאן נמצא בעדיפות ממשלתית ונעשים מאמצים גדולים לשפר את מערכת החינוך במדינה.


== חינוך יסודי ==
בדרום סודאן קיימים כ-800 בתי ספר יסודיים. רובם הוקמו בין השנים 1972-1981, כשדרום סודאן קיבלה אוטונומיה אזורית. במלחמת האזרחים הסודאנית השנייה, שהתקיימה בין השנים 1983-2005, נהרסו בתי ספר רבים. כיום בתי ספר רבים מקיימים שגרת לימודים באוויר הפתוח עקב מחסור בכיתות לימוד. החינוך היסודי מוענק בחינם בבתי ספר ציבוריים לילדים דרום סודאנים בין גילאי 6-14.


== חינוך על יסודי ==
בחינוך העל יסודי מתחילים בלימודי מדע שונים כולל כימיה, ביולוגיה, פיזיקה, גאוגרפיה ועוד. גילאי התלמידים נעים בין 14-18 וקיימים שיעורי נשירה גבוהים בקרב תלמידים עקב היעדרויות של בנים והריונות של בנות.


== חינוך גבוה ==
לאחר סיום הלימודים בחינוך העל יסודי וקבלת תעודת בוגר, זכאי תלמיד לבחור את המשך לימודיו באוניברסיטה או בית ספר מקצועי ולימודים טכניים.


=== בתי ספר מקצועיים ===
דרום סודאן זקוקה לבוגרי בתי ספר מקצועיים כדי לבנות ולתחזק תשתיות כולל סלילת כבישים, בניית בתים, טיפול במערכות מים וטיפול בשפכים. כמו כן רשתות מחשבים, טלפונים ותחנות כוח שיספקו חשמל. נכון ל-2011 אין מספיק בוגרים כדי לספק את כל צרכיה של המדינה.


=== אוניברסיטאות ===
נכון לשנת 2011, קיימות בדרום סודאן 11 אוניברסיטאות, 6 אוניברסיטאות ציבוריות ו-5 אוניברסיטאות פרטיות. 
הממשלה מספקת מזון ומגורים לסטודנטים. השר לחינוך גבוה, ג'וזף יוקל אמר שאחד האתגרים באוניברסיטאות הוא מספר הכיתות. אתגר נוסף הוא התקציב. לפי טענת יוקל בתקציב 2011 שקבעה הממשלה, לא נמצא מימון לאוניברסיטאות. בנוסף, קיים מחסור במרצים ו-75% מהמרצים באים מהשכנה הצפונית, סודאן.


==== אוניברסיטאות ציבוריות ====
האוניברסיטה הלאומית של ג'ובה, 1977.
אוניברסיטת רומבק בעיר רומבק, 2010.
אוניברסיטת בחר אל-ע'זאל בעיר ואו.
אוניברסיטת צפון בחר אל-ע'זאל בעיר אבייל, 2011.
אוניברסיטת הנילוס העליון במלקאל, 1991.
האוניברסיטה על-שם ג'ון גראנג בעיר בור, 2006.


==== אוניברסיטאות פרטיות ====
אוניברסיטת אקובו (Akobo Heritage and Memorial University)
האוניברסיטה הקתולית של דרום סודאן, ממוקמת בג'ובה וואו, 2008.
אוניברסיטת מרים בג'ובה, 2009.
אוניברסיטת הגשר בג'ובה (The Bridge University), 2009.
אוניברסיטת יאי ללימודי חקלאות והנדסה (Yei Agricultural and Mechanical University).


== ראו גם ==
מחוזות דרום סודאן


== קישורים חיצוניים ==

רשימת אוניברסיטאות בדרום סודאן באתר אונסק"ו
ייסוד החינוך הגבוה בג'ובה, דרום סודאן


== הערות שוליים ==