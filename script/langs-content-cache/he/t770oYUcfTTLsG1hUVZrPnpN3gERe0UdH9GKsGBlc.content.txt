revision: 34903690
title: "\u05E0\u05E7\u05D9\u05E8\u05D5 \u05D0\u05D5\u05E7\u05D5\u05E1\u05D9\u05D9\u05DE\
  \u05D4"
url: https://he.wikipedia.org/wiki/%D7%A0%D7%A7%D7%99%D7%A8%D7%95_%D7%90%D7%95%D7%A7%D7%95%D7%A1%D7%99%D7%99%D7%9E%D7%94


---

נקירו אוקוסיימה (באנגלית: Nkiru Okosieme;‏ נולדה ב-1 במרץ 1972) היא כדורגלנית עבר ניגרית. הייתה ידועה בכינוי "המנהלת" ("The Headmistress"), בשל המנהג שלה לכבוש שערים מכריעים בעזרת ראשה.


== חייה ==
אוקוסיימה נולדה במרץ 1972 בעיר אוניטשה. כשהייתה בת 19 בלבד, היא ערכה את הופעת הבכורה שלה בנבחרת הבוגרת ואף נבחרה כקפטנית לגביע העולם הראשון שנערך ב-1991 בסין. עד היום, היא האדם הצעיר ביותר ששימש כקפטן בתולדות גביע העולם (נשים וגברים). בטורניר עצמו לא הצליחו הניגריות לעבור את שלב הבתים, לאחר שהפסידו בכל שלושת משחקיהן ולא כבשו אף שער. חמש שנים לאחר מכן, אוקוסיימה נכללה בסגל הנבחרת לגביע העולם שהתקיים בשוודיה, אך הפעם ללא תפקיד הקפטנית. את הטורניר היא פתחה בהרכב הראשון, בהפסד 8-0 לנורווגיה, אך בשני המשחקים הבאים כבר ירדה לספסל המחליפים. גם בטורניר זה, ניגריה לא הצליחה להעפיל משלב הבתים וסיימה עם נקודה אחת בלבד. 
ב-1998, היא כבשה שלושה שערים במסגרת אליפות אפריקה שנערכה בניגריה והובילה את הנבחרת לזכייה בטורניר. הייתה זו הזכייה השלישית ברציפות של הניגריות באליפות, ואוקוסיימה קטפה גם את תואר מלכת השערים. בעקבות הזכייה, העפילה ניגריה לגביע העולם שנערך שנה לאחר מכן בארצות הברית. בטורניר זה, אוקוסיימה ונבחרתה הגיעו עד לרבע הגמר, במה שנחשב להישג הטוב ביותר של ניגריה במסגרת גביע העולם לנשים. אוקוסיימה כבשה שני שערים בשלב הבתים ועוד אחד בהפסד 4-3 ברבע הגמר מול ברזיל. 
אחרי גביע העולם החליטה אוקוסיימה להישאר ולשחק בארצות הברית, וחתמה בקבוצת "שארלוט ליידי איגלס" החצי-מקצוענית. בשנת 2000 היא שיחקה בכל שלושת משחקיה של ניגריה בטורניר הכדורגל של אולימפיאדת סידני, אך לא כבשה אף שער. הניגריות הפסידו בכל משחקיהן באולימפיאדה והודחו כבר אחרי הסיבוב הראשון, לאחר שסיימו במקום האחרון בבית. מספר חודשים לאחר מכן זכתה אוקוסיימה עם ניגריה באליפות אפריקה שנערכה בדרום אפריקה.
ב-2001 החלה אוקוסיימה ללמוד באוניברסיטת "קלייטון סטייט" בג'ורג'יה, וסיימה באותה שנה כסגנית מלכת השערים של ליגת המכללות השנייה (NCAA D-II). שנתיים לאחר מכן היא השתתפה בגביע העולם הרביעי והאחרון שלה, כשפתחה בשני משחקים בשלב הבתים - מול ארצות הברית ושוודיה. גם בטורניר זה ניגריה לא הצליחה להעפיל לשלב הבא, ואוקוסיימה סיימה את קריירת המונדיאלים שלה עם 11 משחקים ושלושה שערים (שיא לכדורגלנית אפריקאית).  


== קישורים חיצוניים ==
פרופיל, באתר Soccerdonna (בגרמנית)


== הערות שוליים ==