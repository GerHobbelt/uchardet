revision: 36006604
title: "\u05D0\u05D1\u05D9\u05E6'\u05D9"
url: https://he.wikipedia.org/wiki/%D7%90%D7%91%D7%99%D7%A6%27%D7%99


---

טים ברגלינג (בשוודית: Tim Bergling; ‏8 בספטמבר 1989 – 20 באפריל 2018), ידוע בשם הבמה "אביצ'י" (באנגלית: Avicii), היה DJ ומפיק מוזיקלי שוודי. באוקטובר 2013 הוא דורג במקום השלישי, ב-2014 במקום השישי וב-2015 במקום השביעי מתוך 100 הדיג'יים הטובים בעולם, על פי המגזין DJ Mag. ברגלינג יצר מספר להיטים בינלאומיים, בהם: "Levels",‏ "The Nights"‏, "Hey Brother" ,"I Could Be the One" ו-"Wake Me Up".
אביצ'י השתלב בתעשיית המוזיקה בשנת 2008 בגיל 18, כאשר יצר רמיקס בשם "Lazy Lace" לשיר הנושא של משחק הווידאו "Commodore 64". הפקה זו הביאה אותו לחתום בחברת סטרייק - "Strike Recordings". באוקטובר 2010 חתם בחברת EMI.
אביצ'י עבד על פרויקטים עם תקליטנים ויוצרים נוספים בין המצליחים בעולם, כגון דייוויד גטה וניקי רומרו.


== ביוגרפיה ==

טים ברגלינג נולד בסטוקהולם לקלאס ברגלינג ולאנקי לידן, שחקנית. לטים אח למחצה מנישואיה הקודמים של אימו לזמר טומי שרברג.
הונו של אביצ'י הוערך בשנת 2017 בכ-84 מיליון דולר אמריקאי.


=== תחילת הקריירה והמשך ===
אחת מיצירותיו הבולטות היא "Levels" אשר יצאה כסינגל ב-28 באוקטובר 2011 והייתה ללהיט בינלאומי, אשר הביא לפרסומו של אביצ'י בעולם. אביצ'י יצר את השיר עם אש פורנורי ויוצר שלישי לא ידוע, וכלל בו גם סמפל (דגימה) מהשיר "Something's Got a Hold on Me" אשר בוצע במקור על ידי אטה ג'יימס בשנת 1962.
בשנת 2010 הפיק את "Don't Hold Back" בשיתוף עם הדיג'יי השוודי ג'ון דלבק. בשנת 2011 הפיק את "Sunshine" יחד עם דייוויד גטה, אשר היה מועמד לפרס גראמי בקטגוריה "שיר הדאנס הטוב ביותר". בשנת 2012 הוציא את השיר "I Could Be the One" עם ניקי רומרו. ב-30 בינואר 2013 הוציא את "שלושה מיליון", לציון 3 מיליון מעריציו ברשת פייסבוק.
במהלך אפריל 2013 סיים לעבוד יחד עם ביורן אולבאוס ובני אנדרסון, לשעבר מחברי להקת אבבא, על השיר "אנחנו כותבים את הסיפור" (We Write the Story), אשר הוצג ב-18 במאי כמופע הפתיחה ושיר הנושא של תחרות הזמר אירוויזיון לשנת 2013 אשר נערכה בשוודיה.
ביוני 2013 הוציא את השיר "Wake Me Up" יחד עם הזמר אלו בלאק. השיר הפך ללהיט הגדול ביותר של אביצ'י, דורג במקום הראשון במצעדי הסינגלים בשוודיה, באוסטריה, באוסטרליה, באיטליה, בדנמרק, בגרמניה, בהולנד, בשווייץ ובמצעד הסינגלים הבריטי וזכה להצלחה רבה באירופה (וגם בישראל במצעד השבועי אחד אחד בגלגלצ ובמצעד השבועי הבינלאומי של מדיה פורסט, ומקום שני במצעד הבינלאומי השנתי של גלגלצ). הוא היה השיר הראשון שלו שנכנס אל עשרת הגדולים במצעד הסינגלים האמריקאי, והגיע עד למקום ה-4. הצלחת השיר ביססה את מעמדו של אביצ'י ככוכב גם מחוץ לתחומי המוזיקה האלקטרונית.
ב-13 בספטמבר 2013 יצא לאור אלבום הבכורה של אביצ'י - "True", הכולל שירים בסגנון הקאנטרי האוס. האלבום הצליח במכירות והגיע ב-10 מדינות לעשירייה הפותחת. מתוך עשרת השירים שבאלבום, חמישה יצאו כסינגלים, החל מיוני 2013 ועד באפריל 2014: "Hey Brother", "Wake Me Up" ,"You Make Me", "Addicted to You" ו-"Lay Me Down".
ביוני 2014 הפיק יחד עם דייוויד גטה את השיר "Lovers On The Sun". עבור אלבומה של להקת קולדפליי הוא הפיק את השיר "Sky Full Of Stars" שיצא ב-3 במאי 2014.
ב-15 בדצמבר 2014 יצא השיר "The Nights" וזכה להצלחה. גם השיר "Waiting For Love" שיצא ב-26 ביוני 2015 זכה למיליוני צפיות. באותה השנה השתתף בכתיבת השיר "Devil Pray", של מדונה, מתוך אלבומה השלושה עשר, Rebel Heart.
ב-29 במרץ 2016 הודיע אביצ'י בדף הפייסבוק שלו על הפסקת הופעותיו החל מסוף שנת 2016. במסגרת סיבוב הפרידה שלו הופיע גם בישראל ב-22 ביולי 2016, באמפי פארק בראשון לציון. השיר האחרון אותו הוציא אביצ'י בטרם מותו היה "Lonely Together", שיצא יחד עם הזמרת ריטה אורה.


=== אלבום אחרי מותו: Tim ===
ב-5 באפריל 2019, הוכרז כי האלבום Tim (טים), עליו אביצ'י עבד לפני מותו, יצא לאור ב-6 ביוני 2019, יומיים לפני ציון שנה לקבורתו. הסינגל הראשון שנקרא "SOS", יצא ב-10 באפריל, עשרה ימים לפני ציון שנה למותו של אביצ'י. כל ההכנסות מהאלבום יתרמו לעמותת טים ברגלינג, עמותה למען בריאות הנפש ומניעת התאבדות שהקימה משפחתו.


== השפעה ==
אומנים רבים השפיעו על אביצ'י, בהם טייסטו, דייוויד גטה, דאפט פאנק, אריק פרידץ ו-Swedish House Mafia. באפריל 2011 סיפר: "תמיד התעניינתי במוזיקה, יש הרבה אנשים שהשפיעו עליי, אבל אני חושב שההשפעה הכי גדולה שהייתה לי חוץ מהמנהל האישי שלי היא של ההרכב "Swedish House Mafia" ואריק פרידץ, הם היו הראשונים שגרמו לי להתעניין בהאוס".


== מותו ==
במהלך שנת 2016 הודיע אביצ'י על פרישה מהופעות החיות, כדי לטפל בעצמו בשל דלקת חריפה בלבלב. הופעתו החיה האחרונה התקיימה ב-28 באוגוסט 2016.
ברגלינג נמצא מת במסקט, בירת סולטנות עומאן, ב-20 באפריל 2018. במותו היה בן 28. סיבת המוות לא פורסמה מיידית. ב-21 באפריל 2018, פרסמה המשטרה העומאנית כי "אין חשד לפלילים" סביב מותו של ברגלינג. ב-26 באפריל 2018 פרסמה משפחתו הודעה לפיה הוא התאבד. ב-1 במאי 2018 דיווח אתר הרכילות TMZ כי המוות של ברגלינג נגרם כתוצאה מהתאבדות, אשר בוצעה באמצעות שברי בקבוק יין. גורם המוות היה אובדן דם.

נקבר ב-8 ביוני 2018 בבית הקברות סקוגשירקוגורדן שבסטוקהולם, שוודיה.


== דיסקוגרפיה ==


=== אלבומי אולפן ===
2013: True
2015: Stories


=== אלבומים אחרי מותו ===
2019: Tim


=== מיני אלבומים ===
2009: Muja EP
2010: I Always DJ Naked
2013: iTunes Festival: London 2013
2014: The Days / The Nights
2015: Pure Grinding / For a Better Day
2017: (Avīci (01
2021: Live A Life You Will Remember


=== אלבומי מיקס ===
2011: Avicii Presents Strictly Miami


=== אלבומי רמיקס ===
2014: True: Avicii by Avicii


=== אלבומי אוסף ===
2011: Avicii Presents Strictly Miami (DJ Edition) [Unmixed]
2011: The Singles
2011: The Collection - taken from Superstar (Deluxe Edition)


== הופעות ==


=== סיבובי הופעות ===
2012: House for Hunger
2014: True Tour
2015: Stories World Tour


== קישורים חיצוניים ==

 אתר האינטרנט הרשמי של אביצ'י (באנגלית) אביצ'י, ברשת החברתית פייסבוק
 אביצ'י, ברשת החברתית טוויטר
 אביצ'י, ברשת החברתית אינסטגרם
 אביצ'י, סרטונים בערוץ היוטיוב
 אביצ'י, ברשת החברתית Goodreads
 אביצ'י, במסד הנתונים הקולנועיים IMDb (באנגלית)
 אביצ'י, באתר Rotten Tomatoes (באנגלית)
אביצ'י, באתר Metacritic (באנגלית)
 אביצ'י, באתר אייטונס  (באנגלית)
 אביצ'י, באתר ספוטיפיי
 אביצ'י, באתר סאונדקלאוד (באנגלית)
 אביצ'י, באתר Last.fm (באנגלית)
 אביצ'י, באתר AllMusic (באנגלית)
 אביצ'י, באתר MusicBrainz (באנגלית)
 אביצ'י, באתר דיזר
אביצ'י, באתר Yandex.Music (ברוסית)
 אביצ'י, באתר Discogs (באנגלית)
 אביצ'י, באתר Songkick (באנגלית)
אביצ'י, באתר Genius
אביצ'י, באתר SecondHandSongs
 אביצ'י, באתר בילבורד (באנגלית)
 אביצ'י, באתר טיידל (באנגלית)
 אביצ'י, באתר אמזון מיוזיק
ערוץ היוטיוב של אביצ'י
  רז שכניק, תיקלט כל הדרך אל המוות, באתר "ידיעות אחרונות", 21 באפריל 2018
 בר פלג, אביצ'י: כוכב העמדה שהביא את איביזה להמונים, באתר הארץ, 21 באפריל 2018
אביצ'י, באתר "Find a Grave" (באנגלית)
 דיויד סטברו, האם המוזיאון לזכרו של אביצ'י ישנה את שיח הבושה סביב מקרי התאבדות?, באתר הארץ, 11 במאי 2022


== הערות שוליים ==