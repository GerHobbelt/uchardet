revision: 35982815
title: "\u05D0\u05D5\u05E8\u05D4 \u05D0\u05E0\u05D8\u05D9\u05DF"
url: https://he.wikipedia.org/wiki/%D7%90%D7%95%D7%A8%D7%94_%D7%90%D7%A0%D7%98%D7%99%D7%9F


---

אורה אנטין-וולמן (נולדה ב-21 בדצמבר 1943) היא פיזיקאית ישראלית המכהנת כפרופסור אמריטה במחלקה לפיזיקה באוניברסיטת בן-גוריון בנגב מאז שנת 2003 ובבית הספר לפיזיקה ואסטרונומיה באוניברסיטת תל אביב מ-2006. היא חוקרת בתחומים של פיזיקה של מצב מוצק, מוליכות-על, לוקליזציה של אלקטרונים, מגנטיות, ננוטכנולוגיה וספינטרוניקה. אחראית לממצאים ותגליות רבים וזכתה בפרסים מוערכים. החל משנת 2022 חברה באקדמיה הלאומית הישראלית למדעים.


== ביוגרפיה ==
בעלת תואר ראשון במתמטיקה ופיזיקה, טכניון, 1965. תואר שני בפיזיקה, טכניון, 1967. תואר שלישי בפיזיקה, אוניברסיטת בר-אילן, 1973. היא ניהלה עשרות מענקי מחקר, הכוללים מענקים של: (GIF (Graphics Interchange Format) ,BSF (BinationaScience Foundationl) ,ISF (Israel Science Foundation. בנוסף ערכה עם אמנון אהרוני ספר בנושא Perspectives of Mesoscopic Physics. שניהם כתבו גם ספר ללימוד עצמי על פיזיקה של המצב המוצק (בהוצאת האוניברסיטה הפתוחה). הספר יצא גם באנגלית (World Scientific, 2018).
אנטין חקרה תחומים מגוונים של פיזיקת המצב המוצק, כולל במוליכות-על, לוקליזציה של אלקטרונים, מגנטיות וננו-מדע. בפרט, היא עשתה עבודה ראשונית ומקורית על משטח המגע בין מוליכי-על ומתכות נורמליות מגנטיות, על מוליכי-על גרגריים, על מוליכות-על במתכות עם שני פסי אנרגיה ועל מוליכי-על רחוק משווי-משקל.
היא הובילה את המחקר שפתר חידה בת 20 שנה, והסביר את הזרם הקבוע בטבעות נחושת. היא הובילה גם את העבודה שפורסמה ב-2013, שכללה הצעה לחקור את התחרות בין האינטראקציות המושכות והדוחות על ידי שינוי גודל הדגם.
לאנטין גם תרומות חשובות להבנה של אופני תנודה ממוקמים של תנודות הסריג ("פרקטונים"), ושל התלות של ההתנגדות החשמלית בשדה המגנטי עבור מבודדים שבהם האלקטרונים מדלגים בין מצבים ממוקמים באמצעות פונונים, וכן של אפקט הול ושל אפקט הול הספיני במבודדים כאלה. בשיתוף עם אמנון אהרוני ואחרים, אנטין זיהתה את המבנה המגנטי של קופראטים, שבונים את מוליכי העל בטמפרטורות גבוהות. בפרט, הם הובילו את התגלית של סימטריה נסתרת שקשורה לאינטראקציה של דז'יאלושינסקי-מוריה וכן את חקר התחרות בין סדר מסלולי וסדר מגנטי בטיטנאטים. אנטין הייתה גם מחלוצי המחקר של האינטראקציה ספין-מסילה במערכות מזוסקופיות, והיא מובילה במחקר הזה עד היום. מחקר זה הוא הבסיס לספינטרוניקה. היא השתתפה עם אהרוני בהצעות של פילטרי ספין, שיכולים לשמש לאגירת מידע קוונטי ולקריאתו במחשבים קוונטיים.


== חיים אישיים ==
אנטין נשואה ולה שלישיית בנים.


== פרסים ==
2002: פרס הומבולדט-מייטנר, גרמניה.
2003: פרס לנדאו במדעים מדויקים של מפעל הפיס, על עבודות בננו-מדע.


== הכרה ==
1993: עמיתה (fellow), החברה האמריקאית לפיזיקה.
1997: חברה, האקדמיה הנורווגית המלכותית למדעים ואומנויות.
1999-2005: חברה בוועדה הבינלאומית למגנטיות של IUPAP.
2000: חברה, האקדמיה האירופית למדעים ואומנויות, פאריס.
2007: עמיתה של החברה היפנית לקידום המדע (JSPS).
2008: עמיתה, המכון הבריטי לפיזיקה.
2008: שופטת מצטיינת של עיתוני החברה האמריקאית לפיזיקה.
2008: עמיתה זרה, האקדמיה האמריקאית לאומנויות ולמדעים.
2021: חברה במועצה הכללית של האגודה האירופאית למגנטיות.
2022: חברה באקדמיה הלאומית הישראלית למדעים.
2022: עמיתה לשם כבוד, המכון הבריטי לפיזיקה


== קישורים חיצוניים ==
אורה אנטין, באתר גוגל סקולר
http://www.pais.co.il/foundations/landau/documents/landau-rs-01-08.xls (אורכב 22.01.2020 בארכיון Wayback Machine)
פרופ' אורה אנטין, אוניברסיטת תל אביב


== הערות שוליים ==