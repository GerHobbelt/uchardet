revision: 35060824
title: Musixmatch
url: https://he.wikipedia.org/wiki/Musixmatch


---

Musixmatch (בתעתיק לעברית: מיוזיקסמאץ', תרגום חופשי: התאמת מוזיקות) היא פלטפורמה למשתמשים המאפשרת לחפש ולשתף מילות שירים עם תרגומים. זוהי הפלטפורמה הגדולה ביותר מסוג זה בעולם, המונה כ-73 מיליון משתמשים (מתוכם כ-50 מיליון משתמשים פעילים), כ-14 מיליון מילות שיר עבור שירים, ומעל ל-80 עובדים.


== אודות ==
השימוש ב-Musixmatch אפשרי דרך מחשב נייד, ודרך מכשירי iOS ואנדרואיד על ידי התקנת היישום.
Musixmatch מציג מילות שיר בסנכרון עם המוזיקה המתנגנת. דרך האפליקציה הוא יכול לסרוק את כל השירים בספריית המוזיקה של המשתמש (שבמכשיר הטלפון), למצוא את מילות השירים עבורם, ולשמש כנגן מדיה. בגרסת האנדרואיד היא תומכת גם בשירותי סטרימינג כמו ספוטיפיי, Google Play Music, דיזר, Rhapsody ויוטיוב. החברה חתמה על הסכמי שיתוף פעולה עם אפל מיוזיק, אמזון מיוזיק, אינסטגרם, פייסבוק, מנוע החיפוש גוגל וספוטיפיי.


=== תכונות ===
מאגר מילות השיר של Musixmatch הוא ציבורי, כלומר כל מילות השירים, התרגומים וסנכרוני המילים הם עבודה של קהילת משתמשים אשר מוסיפים אותם. משתמשים יכולים ליצור חשבון ולהוסיף מילות שירים, תרגומים וסנכרונים של המילים עם השירים, עבורם הם מקבלים נקודות ועולים רמות. לנקודות אין ערך כלשהו, אך הן מראות על רמת התרומה של משתמש לאתר.
משתמשים בולטים זוכים לתפקיד "אוצר מילות שיר" (Lyrics Curator), במסגרתו הם מקבלים תפקיד עריכה. הם יכולים לבצע משימות מסוימות ש-Musixmatch זקוקים לסיוע בהן, ויכולים לקבל גמול על תרומתם. אוצרים המצטיינים בתרומתם יכולים לעלות לרמת מומחה (Specialist), בה הם מקבלים גמול גדול יותר והרשאות דומות לשל מנהל. על מנת לשמור על איכות גבוהה של תוכן באתר, עובדי או מומחי Musixmatch רשאים לנעול עריכה של מילות שיר לפי הצורך, בדומה לנעשה בוויקיפדיה.


== היסטוריה ==
Musixmatch הוקמה בבולוניה ב-21 בינואר 2010, על ידי מאסימו סיוצ'ולה, ג'אנלוקה דלי קארי, פרנצ'סקו דלפינו וג'וזפה קוסטנטינו.Musixmatch עלתה לפעולה ביולי 2010 ונכון לינואר 2015 גייסה 14.1 מיליון דולר במימון אנג'ל והון סיכון. Musixmatch חתמה על הסכמים עם הוצאות מוזיקה כדוגמת EMI,‏ Warner/Chappell Music,‏ Universal Music Publishing Group,‏ Sony ATV,‏ Kobalt,‏ Peer Music ו-Disney Music.באוגוסט 2019 החברה השיקה, בשיתוף פעולה עם הרשת החברתית אינסטגרם, אפשרות להוספת מילות שיר בסטורי בשילוב מוזיקה.
החברה הציעה ממשק מילות שיר בגרסת שולחן העבודה של ספוטיפיי עד להפסקת השירות במאי 2016. בנובמבר 2019, Musixmatch וספוטיפיי חידשו את השותפות ביניהן, ואפשרו למשתמשי ספוטיפיי לראות את מילות השיר (עם סנכרון, אם קיים) באזורים מסוימים. נכון לנובמבר 2021, האפשרות זמינה בכל רחבי העולם.


== קישורים חיצוניים ==

 אתר האינטרנט הרשמי של Musixmatch (באנגלית) Musixmatch, ברשת החברתית פייסבוק
 Musixmatch, ברשת החברתית טוויטר
 Musixmatch, ברשת החברתית אינסטגרם
 Musixmatch, ברשת החברתית LinkedIn
 Musixmatch, הבלוג הרשמי


== הערות שוליים ==