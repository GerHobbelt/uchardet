revision: 36263576
title: "\u05DE\u05D5\u05E1\u05D9\u05E7\u05D4 (\u05D0\u05DC\u05D1\u05D5\u05DD)"
url: https://he.wikipedia.org/wiki/%D7%9E%D7%95%D7%A1%D7%99%D7%A7%D7%94_(%D7%90%D7%9C%D7%91%D7%95%D7%9D)


---

מוזיקה הוא אלבום האולפן השישי של המוזיקאי הישראלי צביקה פיק. את האלבום הוציאה לאור חברת התקליטים CBS ישראל בדצמבר 1978.


== רקע והפקה ==
האלבום יצא על רקע שינוי בתנאים שהציבה עבורו חברת התקליטים CBS ישראל בהפקת האלבום. על השינויים אמר פיק כי הציבו עבורו תנאים טובים יותר: "הטכנאים הם אותם טכנאים, והנגנים - אותם הנגנים. השינוי הוא בתנאים. כל העסק הזה הוא פונקציה של תנאים טובים יותר, וגם זהו שיקול חשוב".לטענתו של פיק, הוא הקפיד על שמירת השירים באלבום פשוטים, באומרו כי "החוכמה היא לעשות שיר פשוט", דווקא כשהמאזינים מחפשים תחכום בשיריו. הטקסטים באלבום כוללים שירי משוררים כנתן יונתן ("שוב נתחיל מחדש", "נאסף תשרי"), אלכסנדר פן ("לא אני") ושאול טשרניחובסקי ("שושנת פלאים"), ושירים שכתבה אשתו בתקופה זו, הפזמונאית מירית שם אור, אותם פיק הלחין ועיבד לסגנון פופ. לדבריו, בהלחנת שירי המשוררים באלבום, פיק ניסה "להעביר את השיר כפי שהוא מדבר" אליו.


== הצלחה והשפעה ==
האלבום זכה להצלחה מסחרית בימים הראשונים לצאתו. לפי דיווחם של חברת CBS ישראל, האלבום נמכר בכ-20 אלף עותקים בשבועיים הראשונים לצאתו, ובכך קבע שיא כאלבום המהיר ביותר שהגיע להישג זה. כמו כן, הצליח האלבום למכור כ-44,000 עותקים בשנה וזכה בתואר הפלטינה. סך הכל, מכר האלבום למעלה מ-100 אלף עותקים תוך פחות משנה.בשנת צאתו של האלבום, זכה פיק בתואר "זמר השנה" במצעד העברי של תחנת הרדיו רשת ג'. מרבית השירים מתוך האלבום הפכו ללהיטים ונכנסו למקומות גבוהים במצעדי הפזמונים, כשהבולטים בהם הם "נאסף תשרי" שזכה בתואר "שיר השנה" של רשת ג' ו"מרי לו" שדורג במקום השני במצעד הפזמונים השנתי של התחנה.האלבום נחשב לאלבומו המצליח ביותר של פיק ולזה שהפך אותו לאחד הכוכבים הגדולים ביותר בפופ הישראלי, וסומן על ידי גופים שונים כאחד האלבומים המשפיעים ביותר על מוזיקת הפופ בישראל.


== רשימת רצועות ==


== הערות שוליים ==