revision: 35518545
title: "\u05D7\u05D5\u05DE\u05E8 \u05DE\u05E1\u05DE\u05D9\u05DA"
url: https://he.wikipedia.org/wiki/%D7%97%D7%95%D7%9E%D7%A8_%D7%9E%D7%A1%D7%9E%D7%99%D7%9A


---

חומר מסמיך (thickening agent) הוא חומר המשמש בתעשיית המזון, התרופות והקוסמטיקה לשנות את הצמיגות של מוצר מבלי לשנות את תכונותיו האחרות. במוצרי מזון משמשים חומרים אלה לרוב להסמכת המוצר על מנת להגביר את יציבותו, לשמר את מרקמו ולהקל על הובלתו של המוצר, וזאת מבלי לשנות את טעמו.
סוג אחד של חומרים מסמיכים הוא החומרים המקרישים היוצרים קריש (ג'לי). 


== שימוש בתעשיית המזון ==
חומרים מסמכים בתעשיית המזון מבוססים לרוב על פוליסכרידים: עמילנים גומי צמחי ופקטין או על חלבונים. בין העמילנים שנעשה בהם שימוש הם עמילן תירס, קטקורי, עמילן תפוחי אדמה, סאגו וטפיוקה. בין סוגי הגומי שנעשה בהם שימוש הם גומי חרוב, גומי דגנים, גומי גואר, גומי קדד, גומי ערבי, גומי קסנטן, גומי קארייה, גומי טארה, גומי גלאן וגומי ג'טי. חלבונים שנעשה בהם שימוש להסמכה הם קולגן, חלבון של ביצה וג'לטין (שהוא  למעשה תצורה של הקולגן).
השימוש במסמיכים השונים תלוי באופי המזון אליו הוא מוסף ובמרקמו, כך למשל עמילן תירס אינו מתאים למזונות חומציים. 


=== שימושים בבישול ===
גם בהכנת המזון ובבישול נעשה שימוש במסמיכים. קמח משמש להסמכת רטבים ומרקים. דגנים (כגון שיבולת-שועל, קוסקוס או קוסמין) משמשים להסמכת מרקים. לעיתים נעשה שימוש במוצרי חלב כגון יוגורט להסמכת מרקים. 
ג'לטין משמש לייצוב והסמכת קינוחים וממתקים, וליצרת קריש על ידי הסמכת מיצי פירות.


=== סימון מסמיכים ===
בתעשיית המזון מסומנים המסמכים במספר E שנע בין 400 ל-450:
בין המסמיכים העיקריים המשמשים בתעשיים המזון נמנים: 

חומצת אלגין (חומצה אלגינית) (E400), נתרן אלגיני (E401), אשלגן אלגיני (E402), אמוניום אלגיני (E403), סידן אלגיני (E404) - פולסכרידים המופקים מאצות ים חומות.
אגר (E406) - פוליסכריד המופק מאצת ים אדומה
קרגינן (E407) - פוליסכריד המופק מאצת ים אדומה
גומי חרוב (E410, גומי טבעי המופק מזרעי עץ החרוב
פקטין (E440) פוליסכריד המופק מתפוחים או מפרי הדר
ג'לטין (E441) מיוצר לרוב מהידרוליזה של קולגן בעלי חיים.


== קוסמטיקה ==
חומרים מסמכים משמשים במוצרים קוסמטיים במטרה ליצור מרקם דמוי קריש במוצרים אלה ולייצב תחליבים שונים. בעיקר נעשה שימוש בפליאתילן גליקול, ובמסמיכים סינתטיים כמו חומצה פוליאקרילית, וכן בסוגי גומי טבעי. לעיתים נעשה שימוש בקריש פטרוליום ובשעווה המיוצרת מנפט.


== ייצור חומרי נפץ ==
לעיתים נעשה שימוש בחומרים מסמכים על מנת להפוך חומרי נפץ נוזליים לצורת קריש על מנת להקל את העברתם. לרוב נעשה שימוש בניטרוצלולוזה או באסטרים של ניטראט.


== קישורים חיצוניים ==
סוגי מסמיכים בבישול