revision: 36475408
title: "\u05E7\u05D5\u05D8\u05D2' (\u05DE\u05D1\u05E0\u05D4)"
url: https://he.wikipedia.org/wiki/%D7%A7%D7%95%D7%98%D7%92%27_(%D7%9E%D7%91%D7%A0%D7%94)


---

קוטג' הוא בית מגורים צמוד קרקע, עם חלקת גינה פרטית, לרוב בסביבה כפרית או בסביבה המדמה עצמה ככזו. קוטג' מאפשר לדיירים בו יותר פרטיות מאשר לדיירי בית משותף, אך פחות פרטיות מאשר לדיירי וילה.


== בישראל ==
בישראל משתמשים בביטוי לתיאור בית מגורים הצמוד לאחד או יותר מגבולות המגרש שלו. בדרך כלל הוא נבנה בצמוד לבית מגורים זהה, או למספר בתים. בכך הוא נבדל מהווילה שהיא בית מגורים צמוד קרקע המוקף שטח אדמה.
קוטג' נפוץ הוא קוטג' דו-משפחתי: בית החולק קיר משותף עם בית אחד נוסף. בדרך כלל ייבנו בו זמנית על ידי קבלן אחד לפי תוכנית דומה. קוטג'ים חד ודו-משפחתיים, נפוצים בישראל, באזורי בנה ביתך.
קוטג' מסוג אחר הוא קוטג' טורי - בית צמוד קרקע אשר הוא חלק מקומפלקס הכולל לפחות שלושה בתים צמודי קרקע הצמודים זה לזה, ובנויים בשורה. בניגוד לבית טורי, בקוטג' טורי אין דירות מעל דירות אחרות ולכל דירה יש שטח גינה פרטי משלה.
בניית קוטג' במקום וילה מאפשרת שימוש יעיל יותר בקרקע, דבר אשר מוזיל את מחירו של הבית והופך אותו למוצר בר השגה עבור אנשים רבים יותר. הדבר נכון במיוחד, כשמדובר בקוטג'ים קטנים, שיש להם רישיונות להרחבת המבנה. זוג צעיר או עולים חדשים יוכלו הרבה פעמים להרשות לעצמם קנייה של קוטג' קטן בעיר ספר, תוך מחשבה, שכאשר הם יתבססו מבחינה כלכלית, הם ירחיבו את ביתם.
ישנם גם קוטג'ים הצמודים למגדלי מגורים. בדרך כלל זה משום, שבמקור היו במקום שני קוטג'ים והשכונה הייתה שכונה צדדית בעיר. לאחר שהעיר התפתחה והשכונה הפכה למרכזית, אחד מהם נהרס ותחתו נבנה מגדל מגורים.


=== שיכוני שטיח ===
"שיכוני שטיח" הם דגם של שיכונים, שנבנה בישראל בסוף שנות החמישים, בעיקר בבאר שבע. שיכוני שטיח הם שיכונים של קוטג'ים טוריים, קטנים משמעותית מהמקובל, עם חצרות קטנות משמעותית מהרגיל (סך כל מגרש משפחתי פחות ממאה מטר מרובע, במקום רבע דונם, כמקובל), בהם החצרות מגודרות בקירות גבוהים ובין הקוטג'ים ישנם שבילים להולכי רגל, ברוחב שלושה מטרים. הקוטג'ים יכולים להיות חד קומתיים או דו קומתיים. בחלק מהמקרים, חלק מהקומה השנייה של הקוטג'ים, מקרה לסירוגין את השביל שבין הקוטג'ים. זו שיטת בנייה זולה ומהירה, עבור אוכלוסייה ענייה יחסית, על קרקע זולה, שלא הופכת את השיכון לשכונת מצוקה.


== קישורים חיצוניים ==
נמרוד בוסו, הבנייה של בתים צמודי קרקע ירדה ב-10% בתוך ארבע שנים, באתר TheMarker‏, 20 במרץ 2015
הילה ציאון, חלום הולך ונעלם: לאן נעלמו צמודי הקרקע?, באתר טמקא, 12 בפברואר 2021
 קוטג'ים, דף שער בספרייה הלאומית


== הערות שוליים ==