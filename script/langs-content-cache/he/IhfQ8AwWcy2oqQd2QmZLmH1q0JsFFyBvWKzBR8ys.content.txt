revision: 34527474
title: Microsoft Security Essentials
url: https://he.wikipedia.org/wiki/Microsoft_Security_Essentials


---

Microsoft Security Essentials (שם קוד: Morro) היא תוכנת אנטי-וירוס חינמית שפותחה על ידי חברת מיקרוסופט והושקה ב-2009. התוכנה נועדה להגן נגד וירוסים, רוגלה, Rootkit, תולעים וסוסים טרויאנים, ורצה על מערכות ההפעלה Windows XP (התמיכה ב-Windows XP נפסקה באפריל 2014 ומאז אין עדכונים לגרסה זו), ‏ Vista ו-Windows 7.
פיתוח התוכנה התבצע החל בסוף 2008 במרכז המחקר ופיתוח של מיקרוסופט בישראל על ידי צוות בראשות אריאל כץ ועשרות מפתחים נוספים. התהליך והקצאת המשאבים לוו על ידי ריי אוזי, ארכיטקט התוכנה הראשי של החברה.
במבחני שנת 2018 של AV-Comparatives קיבלה התוכנה ציונים ממוצעים, ובתחום הספציפי של זיהויים שגויים (הכרזה על קובץ נקי כנגוע) ציון נמוך.


== היסטוריה ==
כמו בתחומים אחרים (בהם דפדפן, איחוי דיסקים, שירותים הכלולים בחבילת Windows Live) הצטרפה חברת מיקרוסופט לנושא האנטי-וירוס הרבה אחרי שגופים אחרים כבר פעלו בתחום. התוכנה הראשונה שהוציאה מיקרוסופט הייתה Windows Live OneCare שיצאה לשוק ב-31 במרץ 2006, בחבילת Windows Live שהציעה מיקרוסופט. השירותים שהתוכנה הציעה למשתמש הביתי היו: סריקות אנטי-וירוס סדירות, פיקוח קבוע של חומת אש, הגנה מסוימת מפני תוכנות ריגול, גיבוי ושחזור של קבצים, מנגנון עדכון.
עבור השימוש בתוכנה מעבר ל-30 או 90 ימי ניסיון (תלוי בסוג ההרשאה) נדרש תשלום. התוכנה לא הצליחה להשיג נתח משמעותי בשוק תוכנות האנטי-וירוס והועלו נגדה טענות אמינות.
בנוסף הוציאה מיקרוסופט ב-24 באוקטובר 2006 תוכנת אנטי רוגלה חינמית בשם Windows Defender, המסייעת להגן על המחשב מפני חלונות קופצים ותוכנות ריגול.


== התוכנה ==
ליבת התוכנה היא גרסה משופרת של האנטי וירוס הקודם שהשיקה מיקרוסופט, ה-"OneCare". התוכנה נחשבת לבעלת פונקציות מעטות אך בסיסיות, והממשק וצורת פעולתו דומים ל-Windows Defender. המגזין "PC-WORLD", שבדק את התוכנה, מצא שבניגוד לתוכנות מסוימות אחרות, היא זיהתה את כל היישומים מתוך רשימה של 3,194 וירוסים, בוטים, תולעים ועוד מזיקים הנמצאים ב-AV-TEST, והצליחה גם לזהות את הקבצים הנקיים כראויים. לעומת זאת כתב קומפיוטרוורלד אריק לרקין שבחן את המוצר ציין כי "יכולתו לחסום נוזקות אינה טובה במיוחד, אך גם אינה רעה במיוחד".
יניב פלדמן ציין כי מיקרוסופט מחייבת את כל משתמשי Security Essentials להפעיל לפחות ברמה הבסיסית את תכונת ה-Spynet ששולחת מידע למיקרוסופט לגבי האיומים שמתגלים על המחשב, ובכך הופכת התוכנה לסוג של תוכנת ריגול עבור מיקרוסופט.בנוסף, אחרי התקנה הלוקחת זמן רב מתגלה כי הותקנו רכיבי Live ללא שהמשתמש נשאל האם ברצונו להתקינם.
בפורומים העוסקים בנושא, כולל קבוצות הדיון של מיקרוסופט עצמה, נמסר על תלונות של מספר משתמשים על תקלות שונות שנגרמו כתוצאה מהתקנת התוכנה. אחת התלונות החוזרות היא שהתקנה אחרי הורדה מ-Windows Update לא שואלת האם כבר מותקן אנטי-וירוס במחשב ואחרי ההתקנה נוצר קונפליקט בין האנטי וירוס הישן לזה של מיקרוסופט, זאת בניגוד להמלצת מיקרוסופט להסיר את האנטי וירוס הקיים לפני התקנת התוכנה.


== הפצה ==
ביולי 2009 הושקה גרסת בטא של התוכנה בארצות הברית, סין, ישראל וברזיל, וכל 75,000 ההורדות שהקצבו לגרסה זאת אזלו תוך כיממה.
ב-28 בספטמבר 2009 הודיעה מיקרוסופט כי ניתן להוריד את התוכנה בחינם (אחרי תהליך אימות חוקיות (genuine) של מערכת ההפעלה)
מיקרוסופט הודיעה שעל אף שהתוכנה חינמית היא לא תשלב אותה במערכת ההפעלה חלונות 7 שיצאה באוקטובר 2009. כמו כן הודיעה החברה שהתוכנה לא נועדה להתחרות בחברות הגדולות בתחום, אלא להוות, עבור המשתמש הביתי הרגיל, העושה שימוש בתוכנת חלונות, תחליף מוצלח לתוכנות האנטי וירוס החינמיות, כדוגמת avg ‏ ‏antivir,‏ avast! antivirus.


== קישורים חיצוניים ==

 אתר האינטרנט הרשמי של Microsoft Security Essentials (באנגלית)
הורדת התוכנה באתר מיקרוסופט
קבוצת הדיון המתאימה במיקרוסופט ישראל
מדריך והגדרות (בעברית)


== הערות שוליים ==