revision: 36545407
title: "Folklore (\u05D0\u05DC\u05D1\u05D5\u05DD \u05E9\u05DC \u05D8\u05D9\u05D9\u05DC\
  \u05D5\u05E8 \u05E1\u05D5\u05D5\u05D9\u05E4\u05D8)"
url: https://he.wikipedia.org/wiki/Folklore_(%D7%90%D7%9C%D7%91%D7%95%D7%9D_%D7%A9%D7%9C_%D7%98%D7%99%D7%99%D7%9C%D7%95%D7%A8_%D7%A1%D7%95%D7%95%D7%99%D7%A4%D7%98)


---

Folklore (בעברית: פוֹלקלוֹר) הוא אלבום האולפן השמיני של הזמרת-יוצרת האמריקאית טיילור סוויפט. האלבום יצא לאור ב-24 ביולי 2020 בהוצאת חברת התקליטים ריפבליק רקורדס. הוא נוצר בזמן בידוד במהלך מגפת הקורונה והופק בידי ג'ק אנטונוף, ארון דסנר וסוויפט עצמה. האלבום הופץ 16 שעות לאחר ההכרזה עליו, ובכך מהווה "אלבום הפתעה". בשונה מאלבומיה הקודמים של סוויפט, הוא אינו מכוון למיינסטרים המוזיקלי, אלא מאופיין בסגנון מוזיקלי המשלב אינדי פולק, רוק אלטרנטיבי, אלקטרו-פולק וצ'אמבר פופ. האלבום זכה לתשבחות, בין היתר בשל האווירה הרוגעת ונושאי הפנטזיה שמציגים שיריו, והיו שהגדירו אותו האלבום הטוב ביותר שהוציאה סוויפט. "Cardigan" יצא כסינגל המוביל של האלבום מיד עם צאתו ב-24 ביולי 2020. השיר "Exile", שנעשה בשיתוף עם הלהקה בון איבר, והשיר "Betty", יצאו כסינגלים באוגוסט באותה השנה. באוקטובר 2020 יצא "The 1" כסינגל שיווקי רשמי מתוך מהאלבום.
האלבום שבר מספר שיאים בשירותי הסטרימינג, בהם מספר ההשמעות הגבוה ביותר ב-24 השעות הראשונות בספוטיפיי לאלבום מאת זמרת (והמקום השני בקטגוריה זו בכלל) ומספר ההשמעות הגבוה ביותר בשבוע הראשון לאלבום פופ באפל מיוזיק. בארצות הברית נמכר בלמעלה מ-500,000 עותקים בשלושת ימי המכירות הראשונים, שיא לאלבום בשנת 2020. Folklore נמכר בעולם בלמעלה מ-1.3 מיליון עותקים במהלך היממה הראשונה לצאתו, והוא אחד האלבומים היחידים בהיסטוריה שעשו זאת. בשבוע הראשון לצאתו נמכר בלמעלה משני מיליון עותקים ברחבי העולם, ובכך נכלל ברשימת עשרת האלבומים הנמכרים ביותר בשבוע הראשון. בארצות הברית נמכר בלמעלה מ-846,000 עותקים בשבוע הראשון לצאתו (מעל לכל אלבום אחר בשנה זו) ובכך הגיע למקום הראשון במצעד בילבורד 200, והיה לאלבומה השביעי ברציפות של סוויפט שעשה זאת. האלבום הגיע לראש מצעדי האלבומים באוסטרליה, בקנדה, בבלגיה, באירלנד, בניו זילנד, בשווייץ ובממלכה המאוחדת.
כל שש עשרה רצועות האלבום נכנסו למצעד בילבורד הוט 100, כששלוש מתוכן נכנסו לעשירייה הפותחת. הסינגל "Cardigan" הגיע למקום הראשון במצעד, והיה לשירה השישי של סוויפט שעשה זאת. סוויפט אף הייתה לאמן הראשון בהיסטוריה שהופיע במקום הראשון באותו השבוע במצעד בילבורד הוט 100 לסינגלים ובמצעד בילבורד 200 לאלבומים. בשנת 2021 זכתה סוויפט בפעם השלישית בפרס גראמי בקטגוריית "אלבום השנה" עבור Folklore והייתה לאישה הראשונה והיחידה בהיסטוריה שעשתה זאת.


== הרעיון לאלבום והפקתו ==
בשנת 2020 תכננה סוויפט לקיים את סיבוב ההופעות השביעי שלה "Lover Fest", לקידום אלבומה Lover, אך בעקבות מגפת הקורונה סיבוב ההופעות בוטל. היא סיפרה בראיון למגזין בילבורד כי הרעיון לאלבום "התחיל מתמונות, אלמנטים חזותיים שקפצו לי לראש ועוררו בי יצירותיות וסקרנות". לדבריה, "יצקתי לתוך האלבום את כל רצונותיי, חלומותיי, פחדיי והגיגיי. חיברתי והקלטתי את המוזיקה תוך כדי בידוד, אך למעשה עשיתי זאת תוך שיתוף פעולה עם כמה שותפים לדרך".‏ארון דסנר, גיטריסט אינדי רוק וחבר בלהקת דה נשיונל, היה בבידוד עם משפחתו, עת שפנתה אליו סוויפט, בבקשה שיחבר עימה מספר שירים לאלבום. 11 שירים נכתבו עם דסנר במהלך החודשים שלאחר מכן והאחרים נכתבו ביחד עם ג'ק אנטונוף, ויליאם באורי ובון איבר. דסנר ציין בחשבון הטוויטר שלו כי "חשבתי שייקח זמן לכתוב את השירים בשל המרחק הפיזי ביני ובין סוויפט כתוצאה מהבידוד. עם זאת, כאשר כמה שעות לאחר תחילת העבודה סוויפט שלחה לי הודעה קולית עם שיר שהושלם, החל מומנטום שלא נפסק מאז".האלבום עצמו יצא בהפתעה, ללא פרסום מוקדם, ובמהלך הפקתו רק מספר אנשים מצומצם היה מעורב בפרויקט וידע על קיומו.


== מוזיקה ומילים ==

אורך המהדורה הרגילה של Folklore שעה ושלוש דקות והיא מורכבת מ-16 רצועות. מהדורת ה"דלוקס" כוללת שיר בונוס, "The Lakes", שמופיע כרצועה ה-17. להקת האינדי פולק האמריקאית בון איבר משתתפת בשיר "Exile", הרצועה הרביעית באלבום, שיצא בהמשך כסינגל השני מתוכו. את האלבום כתבו והפיקו סוויפט, דסנר ואנטונוף, תוך מתן קרדיט לוויליאם באורי לכתיבת השירים "Exile" ו-"Betty", ולג'סטין ורנון לכתיבת השיר "Exile". בשנת 2021, נחשף כי ג'ו אלווין (ויליאם באורי) השתתף בהפקת השירים "Exile",‏ "Betty",‏ "My Tears Ricochet",‏ "August",‏ "This Is Me Trying" ו-"Illicit Affairs".


=== סגנון מוזיקלי ===
המבקרים תיארו את Folklore כאלבום אינדי פולק, רוק אלטרנטיבי, אלקטרו-פולק וצ'אמבר פופ. כמו כן, סגנונו תואר כמשלב אלמנטים של אינדי רוק, מוזיקה אלקטרונית, דרים פופ וקאנטרי. באלבום אין שירי פופ קלאסיים, וכריס וילמן מווראייטי ציין אותו בשל כך כיצירה שבה נוטשת סוויפט את המיינסטרים, ש"אפיין את שאר אלבומיה ושיריה". בנוסף לכך, האלבום מורכב משירי דאון-טמפו, בהפקת לו-פיי ומנגינות "אלגנטיות" (על פי תיאורה של האנה מלריאה מ-NME) המשתלבות לכלל צליל מודרני, תוך שימוש בכלים קלאסיים כמו פסנתר, גיטרות, כלי הקשה וכלי מיתר. ניל מק'קורמיק מהדיילי טלגרף ציין כי האלבום "מאופיין בסאונד דיגיטלי, אלמנטים של סינת'פופ ומילים מתחכמות, שהפכו את סוויפט לכוכבת הפופ שהיא היום". ברולינג סטון ציינו כי האווירה של האלבום דומה לזו של "Safe & Sound", שיר זוכה פרס גראמי של סוויפט משנת 2012. כמה מבקרים ציינו כי ההפקה מתאפיינת במינימליזם ובאיפוק, באופן המבליט את קולה של סוויפט ואת מילות השירים.


=== נושאים עיקריים ===
האלבום מבטא מחד מודעות עצמית והסתכלות פנימית של סוויפט, כשהשירים בו בוחנים את חייה מכמה זוויות שונות, חלקם כתובים בגוף שלישי. מנגד, הוא גולל בפני המאזין מגוון סיפורים בדיוניים, כך שסגנון הכתיבה מתאפיין באישי ובבדיוני בו-בזמן.במהלך שידור חי של הפרמיירה לקליפ של "Cardigan" ביוטיוב, סיפרה סוויפט כי לאורך מילות השירים באלבום שזורות "ביצי פסחא", כשניתן למצוא לאורך השירים "התפתחות של דמויות ומוטיבים חוזרים שבאמצעותם ניתן לזהות מי שר על מי... למשל, יש שלושה שירים שאני מאגדת אותם למה שאני קוראת לו 'משולש האהבה של גיל ההתבגרות'. שירים אלו בוחנים משולש רומנטי מנקודת מבט של שלוש דמויות בתקופות שונות בחייהן" (מדובר על הרצועות "Cardigan",‏ "August" ו-"Betty"). היא תיארה את האלבום "מהורהר ומאופיין באסקפיזם; עצוב, יפה ואף טרגי". את השיר "Cardigan" תיארה כשיר על "אהבה שאבדה, ומדוע האהבות הראשונות שלנו חרוטות היטב בזיכרוננו". הדמויות המתוארות באלבום כוללות: אלמנה זקנה שהתנהלותה שערורייתית ומעוררת אנטגוניזם; ילדה מפוחדת בת שבע, שמתוארים יחסיה עם חברתה הטובה ביותר, לאחר שהשתיים חוו טראומה; רוח רפאים הצופה באויביה בהלוויה שלהם; אלכוהוליסטים בגמילה; ונער מתבגר. אל אלו מצטרפים שלושת השירים העוסקים במשולש אהבה מזוויות שונות.קאלי אלגרים מהמגזין Insider ציינה כי כמה משירי האלבום עוסקים במוטיב הקולנוע, למשל "Exile",‏ "This Is Me Trying" או "Hoax", הממשיל את החיים לסרט שבו "גיבור ראשי". אן פאוורס מ-NPR ציינה את הגישה המזלזלת לעיתים קרובות כלפי סוויפט, אך טענה שסוויפט - שהחלה ככוכבת פופ הנערצת על הנוער - התפתחה כאמנית ומראה באלבום זה שהיא יוצרת בוגרת ובשלה, באופן התואם לגילה (בת כשלושים בעת הוצאת האלבום); בעניין זה הדגימה כי בגיל זה או צעיר ממנו, מספר אמנים אחרים הגיעו לרמת בשלות מוזיקלית גבוהה והוציאו אלבומים המשתייכים למופת יצירתם (דוגמאות ל"אמנים בוגרים העוסקים בנושאים המעסיקים מבוגרים" לדבריה): Exile on Main St. של הרולינג סטונז משנת 1972, Court and Spark של ג'וני מיטשל משנת 1974, Songs in the Key of Life של סטיבי וונדר משנת 1976, Either/Or של אליוט סמית' משנת 1997 ו-Stories from the City, Stories from the Sea של פי ג'יי הארווי משנת 2000.


== אמנות גרפית ==


=== עטיפת האלבום ===
הצלמת בת' גרברנט צילמה את התמונות ששימשו לאלבום. התמונות צולמו בשחור-לבן, בפילטר גוני אפור (grayscale). בעטיפה הדיגיטלית של האלבום מופיעה סוויפט ביער במזג אוויר ערפילי בשעות הבוקר, עומדת לבדה, לבושה מעיל טארטן ארוך ומתחתיה שמלה ארוכה בסגנון חלוצי (prairie skirt), מביטה אל צמרות העצים. בעטיפה האחורית של האלבום, תמונה נוספת שבה עומדת סוויפט כשגבה אל המצלמה, לבושה אריג תחרה, ז'קט ג'ינס שמוט סביב זרועותיה ושיערה קלוע בשתי צמות.


=== אסתטיקה ===
הקונספט האסתטי של Folklore ממוקד באלמנטים של טבע, בעצים ובכותנה. הווידאו קליפ של הסינגל המוביל מתוך האלבום, "Cardigan", מתבסס על קו אסתטי זה ונפתח בסצנה של סוויפט יושבת ליד פסנתר וינטג' בבקתה עתיקה ביער, כשהיא לובשת כתונת לילה. בקליפ יער עם עצים מכוסי טחב ופסנתר מתוכו זורם מפל מים.ב-Vogue כתבה אילנה קפלן כי סוויפט בחרה לאפיין את האלבום בסגנון פסטורלי המאופיין בטרנד הקוטג'קור האינטרנטי שמעודד חיבור אל הטבע ולסגנון פשוט, וממשיך את הסגנון שאפיין את הקליפ של שירה "Safe & Sound" משנת 2012. ב-Beats Per Minute ציינו כי האסתטיקה באלבום מזכירה את עבודותיהם של הציירים גרנט ווד, אנדרו וייאת' וליונל וולדן, תוך ציון הציור "אמריקן גותיק" כבעל אווירה דומה. הדימויים והביגוד באלבום הושוו לסגנונם של הסרטים "נעורי איוואן" מ-1962, "פרסונה" מ-1966, "גברים במלכודת" מ-1972, "פרויקט המכשפה מבלייר" מ-1999, "מידסומר" מ-2019 ו"נשים קטנות" מ-2019.


== הוצאה לאור ופעולות קידום ==
ב-23 ביולי 2020 הכריזה סוויפט על צאת האלבום ברשתות החברתיות, 16 שעות לפני ההשקה הרשמית שלו. לפני הכרזה זו, לא פרסמה דבר על האלבום ולא הוציאה מתוכו אף סינגל, בניגוד לאלבומיה הקודמים. בהמשך אותו יום, פרסמה שב-24 ביולי, יום צאתו של האלבום, יתפרסם גם הקליפ של הסינגל הראשון מתוכו, "Cardigan". האלבום יצא לאור אחד עשר חודשים לאחר צאת האלבום השביעי שלה, Lover, ההפרש הקטן ביותר בין אלבומים עוקבים של סוויפט.‏האלבום הופץ בכל פלטפורמות המוזיקה הדיגיטליות בחצות 24 ביולי 2020, במקביל לפרסום שמונה תקליטי ויניל עם עטיפות שונות שפורסמו והוצעו לרכישה באתר האינטרנט הרשמי של סוויפט. מהדורת הדלוקס, שהייתה זמינה תחילה בעותקים פיזיים בלבד, הכוללת את רצועת הבונוס "The Lakes", הועלתה לרשתות הזרמות המדיה ב-18 באוגוסט 2020.בנוסף לכך, שלחה סוויפט העתקים של הקרדיגן שהיא לבשה בקליפ של "Cardigan" לחברים, ידוענים ותומכים שונים. ב-20 באוגוסט, מספר מוגבל של עותקי האלבום עם חתימתה של סוויפט הועמדו למכירה במספר חנויות תקליטים עצמאיות בארצות הברית, על מנת לעזור להן מבחינה כלכלית בעקבות מגפת הקורונה. היא הוציאה ארבעה אוספים שמורכבים משישה שירים מתוך Folklore והעלתה אותם לרשתות הזרמות המוזיקה. היא הסבירה ש"השירים ב-Folklore מחולקים לקבוצות שונות ולפרקים, בהתבסס על נושאים משותפים". האוספים: The Escapism Chapter,‏ The Sleepless Nights Chapter,‏ The Saltbox House Chapter ו-The Yeah I Showed Up at Your Party Chapter (ארבעתם מעוצבים באותיות קטנות) פורסמו ב-21 באוגוסט, ב-24 באוגוסט, ב-27 באוגוסט וב-21 בספטמבר 2020, בהתאמה.סרט תיעודי, ששמו Folklore: The Long Pond Studio Sessions, הועלה ב-25 בנובמבר 2020 לשרתי דיסני+. סוויפט ביימה את הסרט ובו מתועדים ביצועיה לכל 17 הרצועות ב-Folklore, באולפן לונג פאונד, כשהיא מספרת את סיפור הרקע מאחורי השירים. בנוסף לסוויפט, בסרט מופיעים ג'ק אנטונוף וארון דסנר, בנוסף להופעת אורח של ג'סטין ורנון. הסרט הציג את הפגישה הראשונה פנים אל פנים של סוויפט, דסנר ואנטונוף לאחר שנכנסו להסגר בעקבות מגפת הקורונה. לצד בכורת הסרט, הוציאה סוויפט אלבום במסגרתו הקליטה את השירים בגרסת אולפן. אלבום זה עלה לרשתות הסטרימינג ביום צאתו של הסרט.
חצי שנה לאחר צאת האלבום, הוציאה סוויפט את אלבום הסיקוול שלו, Evermore, אותו כינתה "האח הקטן של Folklore". גם הוא נחשב לאלבום הפתעה ומתוכו יצא הסינגל המוביל "Willow". שני סינגלים נוספים, "No Body, No Crime" ו-"Coney Island", יצאו לאור בינואר 2021.


=== סינגלים ===
הסינגל המוביל, "Cardigan", יצא לאור ב-24 ביולי 2020, ביחד עם האלבום עצמו. את הקליפ שלו ביימה סוויפט והפיקה ג'יל הרדין. בנוסף לצאת הקליפ, הוציאה סוויפט קליפ בנפרד לכל רצועה מהאלבום הכולל את מילותיה. השיר יצא כסינגל לתחנות רדיו פופ ולתחנות רדיו שירי פופ עכשוויים למבוגרים ב-27 ביולי. לסינגל צורף תזכיר קולי, אותו שלחה במקור לדסנר ב-27 באפריל 2020, העוסק בתהליך יצירת השיר, בתהליך הכתיבה, ההלחנה וההפקה שלו וגם בניסיונות השונים לכתוב אותו בכמה אופנים. השיר הגיע למקום הראשון במצעד הבילבורד הוט 100 בשבוע צאתו והפך לסינגל השישי של סוויפט שהגיע לפסגת המצעד."Exile" נשלח לתחנות רדיו להיטים אלטרנטיביים עכשוויים ב-3 באוגוסט והיה הסינגל השני מתוך האלבום. השיר הגיע למקום השישי במצעד הבילבורד הוט 100. "Betty" נשלח לתחנות רדיו קאנטרי ב-17 באוגוסט והיה הסינגל השלישי מתוך האלבום. השיר זכה לתואר השיר שמושמע בהכי הרבה תחנות רדיו קאנטרי במדינה, הסינגל הראשון של סוויפט המשיג הישג זה מאז "Red" שיצא בשנת 2013. לאחר חודשיים שבהם לא יצאו סינגלים מהאלבום, הוחלט ש-"The 1" יישלח לרדיו הלהיטים העכשוויים שבגרמניה, שם יצא כסינגל שיווקי רשמי מתוכו.


== קבלת האלבום ==


=== הערכה ביקורתית ===

האלבום זכה לשבחים ביקורתיים רבים לאחר יציאתו, כשחלק מהמבקרים מציינים אותו כאלבום הטוב ביותר שהוציאה סוויפט, ומציינים לשבח את הצלילים הנינוחים והייחודיים שלו, כמו גם את נושאי הפנטזיה השזורים לאורכו. ב-Metacritic, האלבום קיבל דירוג של 89 מתוך 100 ביקורות בסך הכול, על סמך 24 ביקורות שפורסמו עליו, מה שהופך אותו לאלבום של סוויפט עם הציון הגבוה ביותר באתר.רוב שפילד מרולינג סטון שיבח את יכולת כתיבת השירים של סוויפט וטען כי "אוסף הדמויות הרחב" שהציגה, הדגים את "השנינות, החמלה והאמפתיה העמוקה ביותר שלה", ובכך הפכה את האלבום לאלבומה האינטימי ביותר. מארק סאבאג' מ-BBC סיווג את האלבום כאלבום אינדי וכ"אלבום בעל טונים נמוכים וקודרים, עם רובד של מלנכוליה עשירה שמאזנת אותו". ג'יליאן מייפס מפיצ'פורק ציינה את נקודת החוזק הגדולה של האלבום באופן שבו מסופרים בו הסיפורים, בעוד ש"המוזיקה עצמה המלווה את הסיפור ברת-שינוי", וציינה כי באלבום סוויפט "מפגישה את אומנות כתיבת השירים שלה עם דמיונה הפורה". כריס וילמן ממגזין וראייטי כתב כי "האלבום שונה מאוד מכל מה שסוויפט עשתה בעבר" והוסיף כי האלבום הוא מעין "רומן מאופק ועשיר, בו סוויפט מצליחה לבטא את עצמה באמצעות השירים והכתיבה שלהם".האנה מילריאה מ-NME תיארה את האלבום "רענן, חושב קדימה ובעיקר כנה", וטענה כי "את מקומה של ההפקה המוזיקלית המבריקה [של סוויפט], שניכרת בשאר אלבומיה, תופסת הפקה רכה ועדינה" והוסיפה כי סוויפט "יצרה אלבום מעולה, רגוע, השזור בשירי עם מודרניים". מנגד ציינה כי לעיתים ישנה באלבום תחושה של ארכניות ואיטיות. ניל מק'קורמיק מדיילי טלגרף העניק לאלבום ציון של חמישה כוכבי זהב מתוך חמישה בסך הכול והגדיר אותו כ"אוסף מעולה של 16 שירים שעוסקים באהבה, אובדן, זיכרון, תשוקה, חברות והצורך המתמיד שלנו בקשר אנושי" והוסיף כי הוא "מציג את סוויפט כזמרת-יוצרת רצינית". לורה סנאפס מגרדיאן העניקה לאלבום חמישה כוכבים גם כן וכתבה כי "החדות הרגשית של סוויפט מעולם לא באה לידי ביטוי בצורה טובה יותר מאשר ב-Folklore" ותיארה את האלבום כ"אלבום הקוהרנטי ביותר שלה מאז הימים בהם הוציאה מוזיקת קאנטרי". אלן ג'ונסון ממגזין Paste כתבה כי האלבום הוא "שקט ומעורר מחשבה" והוסיפה כי בו "סוופיט אמיתית מתמיד וכלל לא מסתתרת, אלא רגועה ונינוחה", תוך שטענה כי "Folklore יהיה אבן דרך בעולם מוזיקת הפופ", בדומה לאלבומה Red, משנת 2012.ג'ייסון ליפשוץ ממגזין בילבורד, כתב כי האלבום מדגים את "היקף ועומק המיומנות האמנותית של סוויפט". שרה קרסון מהעיתון i כינתה את האלבום "נצחי" וכתבה כי "הוא כולל שירים בכל הקשת של אמפתיה, צער ובושה" וזאת, תוך שהעניקה לו ציון של חמישה כוכבים מתוך חמישה בסך הכול. פיליפ קוסורס מ-Uproxx הגדיר את האלבום "היצירה הנצחית ביותר של סוויפט" וטען כי באלבום זה היא "עדיין מוצאת דרכים לעמוד בציפיות של כולם ואפילו מצליחה להתעלות מעליהן". ג'יזל אאו-ניאן נואן מ-The Sydney Morning Herald העניקה לאלבום ציון של חמישה כוכבים ותיארה אותו "רומן צלול ומאופק, החושף את הקסם שלו בכל האזנה" והעירה כי "בתור האלבום הראשון שיוצא בשנות ה-30 לחייה, הוא מוכיח כי סוויפט היא מוזיקאית בוגרת". רויסין אוקונור מאינדפנדנט טענה כי "השירה המעודנת, מלווה בנגינת פסנתר, כלל לא מאפיינת את שאר קטלוג האלבומים של סוויפט". ג'ון קרמניקה מהניו יורק טיימס שיבח את כישורי הכתיבה של סוויפט, אך ציין שהסגנון המוזיקלי שנבחר לאלבום אינו תואם את חוזקותיה של סוויפט בכתיבה ובהלחנת מלודיות, ושאם הבחירה בסגנון מוזיקלי זה באה כדי להביא את הרצינות שמגיעה, כביכול, עם רוק אינדי, אז זה רק מדגים שאותה רצינות היא למעשה "שברירית וחסרת גיוון".בוואלה! NEWS סקרו את האלבום בחיוב, תוך שציינו כי הוא שובר את התדמית של סוויפט ומראה על שינוי כיוון מוזיקלי: "נסיכת הפופ... מכריזה על שיתוף פעולה עם ארון דסנר מהנשיונל. גיטריסט ומלחין אינדי רוק וטיילור סוויפט? אין שום דבר מלבד קורונה שיכול היה לייצר חיבור מדהים כזה. ואם כבר מדהים, האלבום החדש Folklore כולל בתוכו את "Exile", דואט עם לא פחות מאשר אושיות האינדי בון איבר... סוויפט לא גדלה בערוגת פופ, ויותר מכך: היא מעולם לא נרתעה ממהפכים מוזיקליים". גם ב-ynet הפנו כלפי האלבום ביקורת חיוביות וכתבו כי "כוכבת הפופ הוציאה אלבום אינטימי ואפל בהפתעה, אלא ש-Folklore של טיילור סוויפט הוא הכול חוץ מתעלול יחצ"ני. עם עזרה משועלי אינדי ותיקים, כתיבה אמיצה ומלנכולית והגשה נקייה - זה הדבר הטוב ביותר שקרה לה".


==== רשימות סיכום שנה ====
האלבום נכלל במספר רשימות שפרסמו גופי תקשורת שונים לסיכום האלבומים הטובים ביותר לשנת 2020. בפרט, האלבום הוכתר כאלבום הטוב ביותר של השנה ברשימות שפרסמו מגזין טיים ומגזין רולינג סטון.


=== השפעתו בעידן הקורונה ===
Folklore יצא במהלך ההסגר שחל כתוצאה ממגפת הקורונה. בלוס אנג'לס טיימס טענו כי הוא "מציג את סוויפט באור שונה מזה שבו הייתה מוצגת לפניו, כתוצאה מניתוק הקשר עם העולם בעקבות ההסגרים". בגרדיאן סברו כי Folklore הוא "הפוגה מהאירועים הכאוטיים של העולם, כזו שהופכת רגשות אפלים למשהו יפהפה", בעוד שבדיילי טלגרף כינו אותו "האלבום שניצח את ההסגרים". ב-NME כתבו שהאלבום ייזכר כ"אלבום ההסגר הטוב ביותר, ששימש כמזור מרגיע במהלך ההסגר. בעוד שאמנים רבים יצרו אלבומי הסגר, היה זה Folklore שליווה בצורה מושלמת את הבדידות שהייתה כרוכה בשנת 2020". ב-Insider כתבו כי Folklore יוכר כ"יצירה המופתית ביותר של ההסגרים, מתוך כל היצירות האחרות שהוציאו אמנים במהלך המגפה".ברולינג סטון טענו שהאלבום עשוי להיכנס להיסטוריה כ"אלבום ההסגר הטוב ביותר". בבילבורד כתבו כי יוקירו אותו כ"אחד האלבומים המשפיעים ביותר של סוויפט", תוך שציינו שהוא "הצליח להתעלות מעל התקופה חסרת התקדים של מגפת הקורונה, וזאת בנוסף לכך ששחרר את המאזינים מהשגרה המונוטונית של הריחוק החברתי". ב-Uproxx ציינו כיצד Folklore שינה את כל עולם המוזיקה בשנת 2020, והוסיפו כי "לא ניתן למדוד את השפעתו על הנוף התרבותי של השנה, בשל האופן שבו העלים את הכאב, הייסורים והחרדות שבעולם". כמו כן, אמרו כי "המעריצים של סוויפט ברחו מהמציאות לרשתות החברתיות במטרה לחגוג את יציאתו". ב-Clash טענו כי "סוויפט ריככה את ההתחלה הטרגית של שנת 2020 עם אלבום זה, הביאה עימה משב רוח חורפי בקיץ וזאת כשהיא גורמת לכל אחד מאיתנו לערוך חשבון נפש, בחיינו בכלל ובפרט בחיי האהבה שלנו".ב-Vulture הגדירו את Folklore כאלבום המשפיע ביותר בשנת 2020, וכתבו כי "האלבום עוסק בבדידות והוא עשיר בסוג המחשבות שאנו מנסים לשמור לעצמנו". בווג ציינו את האלבום לשבח גם כן, תוך שקבעו שהוא היה חלק בלתי נפרד מההסגרים וממגפת הקורונה בפרט. ב-The Week כינו אותו כ"יצירה אמנותית שנוצרה בהשראת המגפה", תוך שהוסיפו כי "הוא תוצר של ההסגר". בהמשך, כתבו כי "סוויפט הציבה סטנדרטים גבוהים לפרויקטים עתידיים אחרים שייצאו במהלך המגפה". בפייננשל טיימס נבחרה סוויפט לאחת הנשים המשפיעות ביותר בשנת 2020, תוך שכינו את Folklore כ"אלבום ההסגר הטוב ביותר", ואילו ב-Hot Press כינו אותו "האלבום הגדול הראשון של עידן ההסגרים". מבקר המוזיקה טום האל הגיע למסקנה כי "סוויפט תפסה את רוח התקופה עם שירים ארוכים, נעימים ומורכבים".בבילבורד כינו את Folklore ו-Evermore הדוגמאות הטובות ביותר לאלבומים חדשניים של אמנים שנאלצו להוציא מוזיקה במהלך ההסגרים ומגפת הקורונה. בנוסף לכך, הדגישו שם כיצד סוויפט יצרה את Folklore בגישה לא שגרתית, על ידי העברת קובצי שירים בדואר אלקטרוני ובמסרונים, תוך עבודה מרחוק ב-FaceTime. הם הסבירו כי בעקבות המאמצים הרבים, הצלחתו במצעדי הבילבורד ובמצעדים ככלל, הייתה גדולה, וזאת בנוסף לשתי מועמדויות שזכה להן בטקס פרסי גראמי ה-63, בקטגוריות "אלבום השנה" ו"אלבום הפופ הווקאלי הטוב ביותר". ב-Yahoo! כתבו שסוויפט הפכה ל"קול של שנת 2020", עקב הוצאת שני האלבומים הללו.על פי SEMrush (צר')‏, 50 אחוזים מאלבומי ההסגר המובילים של שנת 2020 הופצו לאחר ההסגר שהתחיל במרץ, ו-Folklore היה לאחד משלושת האלבומים שחיפשו הכי הרבה בגוגל, עם למעלה מ-1.2 מיליון חיפושים חודשיים לאחר צאתו ביולי. שני האלבומים האחרים היו Colores של ג'יי באלווין ו-Rare של סלינה גומז. Folklore היה גם האלבום הפופולרי ביותר בשנת 2020 ב-Genius, כאשר כל רצועה מתוכו צברה בממוצע למעלה מ-1.174 מיליון צפיות באתר, האלבום הראשון בהיסטוריה שעשה זאת. "Cardigan",‏ "Exile" ו-"The 1" נמנו עם 20 השירים המובילים באתר. בסך הכול, צברה סוויפט למעלה מ-31 מיליון צפיות באתר, כמות הצפיות הגדולה ביותר שהצליח אמן לצבור בשנת 2020.


=== פרסים ומועמדויות ===
במהלך טקס פרסי BreakTudo שהתקיים בשנת 2020, היה האלבום מועמד לפרס "אלבום השנה" ואילו סוויפט הייתה מועמדת לפרס "האמנית הבינלאומית של השנה". היא זכתה לשלוש מועמדויות בטקס פרסי בחירת הקהל ה-46, לרבות "האלבום של שנת 2020" עבור Folklore, ו"האמנית של שנת 2020". במהלך טקס פרסי המוזיקה האמריקאית 2020 זכתה לארבע מועמדויות: "אמנ/ית השנה", "אמנית נקבה אהובה – פופ/רוק", "הקליפ האהוב ביותר" (עבור "Cardigan") ו"אלבום אהוב – פופ/רוק" (עבור Folklore), וזכתה בשלוש הקטגוריות הראשונות בין אלו.בטקס פרסי גראמי ה-63 זכו Folklore והשירים שבו לחמש מועמדויות. האלבום עצמו היה מועמד ל"אלבום השנה" ול"אלבום הפופ הווקאלי הטוב ביותר", והיה לאלבום הרביעי שלה שמועמד בשתי הקטגוריות. הסינגל המוביל, "Cardigan", היה מועמד לפרס "שיר השנה" ולפרס "ביצוע סולו הפופ הטוב ביותר", ואילו "Exile" היה מועמד לפרס "ביצוע הפופ הטוב ביותר של צמד/להקה". לבסוף, זכה האלבום בקטגוריית "אלבום השנה" והיה לשלישי של סוויפט שעשה זאת.


== הצלחה מסחרית ושיאים ==


=== ארצות הברית ===
Folklore צבר 44 מיליון השמעות בספוטיפיי בארצות הברית ביום הראשון לצאתו ובכך שבר את השיא של Thank U, Next של אריאנה גרנדה שצבר 31 מיליון השמעות ביום הראשון להוצאתו. שבוע ההשמעות הראשון שלו בספוטיפיי נחשב לשבוע השני המוצלח ביותר אי פעם בפלטפורמה זו, כשבמקום הראשון Scorpion של דרייק. האלבום צבר 200 מיליון השמעות בספוטיפיי בשלושת הימים הראשונים, ובכך הפך לאלבום שצובר מספר זה של השמעות בזמן הקצר ביותר מבין אלבומים שהוציאו זמרות, והשני בין כלל האלבומים. כל 16 שירי האלבום איישו את המצעד של ספוטיפיי מהמקום הראשון ועד המקום ה-16. "The 1" הגיע למקום הראשון עם 4.175 מיליון השמעות, וקבע שיא לשיר המושמע ביותר בשבוע הראשון בספוטיפיי מאת זמרת. חמישה משירי האלבום הגיעו לצמרת המצעד של אפל מיוזיק בארצות הברית, ובמצעד העולמי שמונה שירים הגיעו לצמרת המצעד.הן ברחבי העולם והן ברחבי ארצות הברית, הצליח האלבום לקבוע שיא השמעות לשבוע הראשון לאלבום אינדי/אלטרנטיבי באמזון מיוזיק. בין היתר, צבר האלבום 72 מיליון השמעות בכלל פלטפורמות הסטרימינג (ספוטיפיי, אפל מיוזיק ועוד) ביממה אחת בארצות הברית, ובכך שבר את השיא של Thank U, Next שצבר 55.9 מיליון השמעות. האלבום נמכר בלמעלה מ-500,000 עותקים (מתוכם 400,000 עותקים טהורים) בשלושת הימים הראשונים לצאתו ובכך הפך לאלבום עם נתוני המכירות הטובים ביותר לימים הראשונים להוצאה בשנת 2020, כשהשיא היה שייך לאלבום Legends Never Die של ג'וס וורלד. רק על פי העותקים שנמכרו בשבוע הפתיחה שלו, הפך האלבום לאלבום הנמכר ביותר במדינה בשנת 2020. בעקבות ההגעה למקום הראשון במצעד הבילבורד 200, השתוותה סוויפט לג'נט ג'קסון בתור האמנית עם הכי הרבה אלבומים שהגיעו למקום הראשון בפסגת המצעד. היא גם הייתה האמן הראשון בהיסטוריה, שעל פי נתוני הרישום של נילסן סאונדסקאן, הוציאה שבעה אלבומים שונים שכל אחד מהם נמכר בלמעלה מ-500,000 עותקים בשבוע ובעקבות כך שברה את שיאו של אמינם. האלבום הגיע למקום הראשון במצעד האלבומים האלטרנטיביים ומכירותיו בשבוע הראשון היו הטובות ביותר בהיסטוריית המצעד.Folklore היה לאלבום הראשון והיחיד מאז האלבום Lover, שנמכר בלמעלה מ-500,000 עותקים בשבוע צאתו, תוך שסוויפט הרחיבה את שיאה כאמנית עם הכי הרבה אלבומים שבשבוע צאתם נמכרו בלמעלה מ-500,000 עותקים בארצות הברית. כל אחד מאלבומי האולפן שלה, למעט אלבומה הראשון, הצליח לעשות זאת. בשבוע הוצאתו בספוטיפיי, Folklore צבר למעלה מ-166.2 מיליון השמעות בארצות הברית, והפך לאלבום שבשבוע הפתיחה שלו השיג את מספר ההשמעות השני הגבוה ביותר עבור זמרת, כשלפניו ניצב Thank U, Next של אריאנה גרנדה, שצבר 166.4 מיליון השמעות בשבוע צאתו. האלבום התייצב בעשירייה הפותחת של ספוטיפיי ארצות הברית במהלך כל השבוע הראשון לצאתו, ובכך הפכה סוויפט לאמן השני בהיסטוריה שהצליח לעשות זאת (יחד עם דרייק) ולזמרת הראשונה בהיסטוריה שעשתה זאת.כל שש עשרה רצועות האלבום נכנסו למצעד בילבורד הוט 100, ושלוש מתוכן נכנסו לעשירייה הפותחת במצעד. הסינגל המוביל, "Cardigan", הגיע ישירות למקום הראשון ובכך היה לשירה השישי של סוויפט שעשה זאת, וגם הייתה סוויפט לאמן הראשון בהיסטוריה שנכנס הישר למקום הראשון גם עם שיר וגם עם אלבום באותו השבוע, במצעד בילבורד 200 ובילבורד הוט 200. היא הפכה לאישה הראשונה ששני שירים שלה הגיעו הישר לחמישייה הפותחת במצעד ולאמן הראשון בהיסטוריה שהכניס שלושה שירים בו-זמנית לעשירייה הפותחת במצעד. Folklore היה לאלבומה השני ברציפות של סוויפט שכל שיריו נכנסו למצעד בילבורד הוט 100. בנוסף, שברה סוויפט את שיאה של ניקי מינאז' והפכה לזמרת עם הכי הרבה שירים שנכנסו למצעד, 113 בסך הכול. שמונה משירי האלבום נכנסו לעשירייה הפותחת במצעד שירי הרוק & האלטרנטיביים, ובכך הפכה סוויפט לאמן הראשון בהיסטוריה ששמונה משיריו מאותו אלבום עושים זאת. השיר "Betty" התייצב במקום השישי במצעד שירי הקאנטרי והיה לשירה הראשון שעשה זאת מאז "Highway Don't Care" שיצא בשנת 2014.שלושה שבועות לאחר שפורסם, כלל המכירות של האלבום הסתכמו בלמעלה ממיליון עותקים בארצות הברית, ובכך הפך לאלבום המהיר ביותר בשנת 2020 שהגיע לציון דרך זה. בתחילת ספטמבר 2020 השלים האלבום רצף של שישה שבועות בצמרת מצעד בילבורד 200, והפך לאלבום היחיד שעשה זאת בשנת 2020. אז גם הוכתר לאלבום המצליח ביותר במצעד באותה השנה, על סמך משך שהותו בפסגת המצעד. בין היתר, הפך לאלבום הראשון מאז Scorpion של דרייק, שהצליח לשהות בצמרת המצעד במשך חמישה שבועות לפחות. לאחר מכן ירד מפסגת המצעד, ושבועיים לאחר מכן, הגיע לפסגה שוב. בשלושת השבועות שלאחר מכן, לא היה בפסגת המצעד אך ב-31 באוקטובר 2020 חזר לפסגת המצעד ובכך סך השבועות שלו שם עומד על שמונה; האלבום היחיד שהצליח לעשות זאת מאז Views של דרייק בשנת 2016.


=== שווקים נוספים ===
בקנדה, האלבום הגיע הישר למקום הראשון במצעד האלבומים של המדינה, והיה לאלבומה השביעי של סוויפט שהגיע לפסגת המצעד. כל שש עשרה רצועות האלבום נכנסו למצעד קנדה הוט 100, כאשר "Cardigan",‏ "Exile" ו-"The 1" נכנסו לעשירייה הפותחת במצעד. בכך הפכה סוויפט לאחד מהאמנים היחידים בהיסטוריה שהצליחו לעשות זאת.בממלכה המאוחדת, התייצב האלבום במקום הראשון במצעד האלבומים הבריטי עם מכירות של למעלה מ-37,000 עותקים, שבוע המכירות הדיגיטליות המוצלח ביותר לאלבום במדינה בשנת 2020, כשלפניו החזיק בשיא אמינם עם אלבומו Music to Be Murdered By. הוא הפך לאלבום החמישי ברציפות של סוויפט שהגיע לפסגת מצעד האלבומים של המדינה, ובכך הייתה סוויפט לאחת מחמש האמניות היחידות שעשו זאת, כשהקודמות לה הן מדונה, קיילי מינוג, ברברה סטרייסנד וסלין דיון. במצעד הסינגלים הבריטי, "Cardigan",‏ "Exile" ו-"The 1" הגיעו למקומות שש, שמונה ועשר בהתאמה, ובעקבות כך, נכון ליולי 2020 החזיקה סוויפט בשישה עשר שירים שנכנסו לעשירייה הפותחת במצעד. בין היתר, הפכה לאישה הראשונה בהיסטוריית המצעד ששלושה משיריה שהו במקביל בעשירייה הפותחת של המצעד. בשבוע שלאחר מכן, נשאר האלבום שבוע נוסף בפסגת המצעד והיה לאלבומה הראשון שעשה זאת.באירלנד התייצב Folklore במקום הראשון במצעד האלבומים ובכך רשם את שבוע הפתיחה המוצלח ביותר לאלבום בשנת 2020. סוויפט הפכה לאמנית הסולו הראשונה שחמישה מאלבומיה הגיעו לצמרת מצעד האלבומים של המדינה במאה ה-21. השירים "Exile",‏ "Cardigan" ו-"The 1" הגיעו למקום השלישי, הרביעי והשביעי במצעד השירים האירי בהתאמה, ובכך צברה סוויפט סך של ארבעה עשר שירים שנכנסו לעשירייה הפותחת במצעד. Folklore הגיע למקום הראשון במצעדי האלבומים בבלגיה, בצ'כיה, בדנמרק, באסטוניה, בפינלנד, בנורווגיה ובשווייץ; לחמישייה הפותחת במצעדי האלבומים באוסטריה, בגרמניה, בהולנד, בסקוטלנד, בספרד, בשוודיה ובליטא; ולעשירייה הפותחת במצעדי האלבומים באיסלנד, באיטליה, בהונגריה וביפן.
בסין נמכר האלבום בכמעט 720,000 עותקים בשבוע הראשון לצאתו, והפך לאלבום המערבי הנמכר ביותר מאת זמרת בשנת 2020. במלזיה תשעה שירים מתוך האלבום נכנסו למצעד הסינגלים, שכולל 20 שירים בסך הכול. השירים שנכנסו לעשירייה הפותחת במצעד היו "Cardigan",‏ "Exile",‏ "The 1",‏ "My Tears Ricochet" ו-"The Last Great American Dynasty".Folklore אף התייצב במקום הראשון במצעד האלבומים האוסטרלי. הוא היה לאלבום השישי של סוויפט שעשה זאת, והפך אותה לאמן היחיד שעשה זאת לאורך העשור שבין 2010 ל-2020. יתרה מזאת, כל אחת משש עשרה הרצועות של האלבום נכנסה לטופ 50 במצעד המוזיקה האוסטרלי ובכך שברה סוויפט את שיא כל הזמנים לשירים שנכללים במצעד במקביל מאותו אלבום, תוך ש-"Cardigan" הגיע לפסגת המצעד והפך לשירה השישי שעשה זאת. "Exile",‏ "The 1",‏ "The Last Great American Dynasty" ו-"My Tears Ricochet" נכנסו לעשירייה הפותחת במצעד, ובכך הפך Folklore לאלבום הראשון של סוויפט מאז 1989, שחמישה משיריו נכנסו למצעד. סוויפט הפכה לאמן עם הכי הרבה שירים בעשירייה הפותחת של המצעד בשנת 2020.


=== כלל העולם ===
Folklore צבר 80.6 מיליון השמעות בספוטיפיי ביום הראשון לצאתו ובכך קבע שיא גינס לאלבום עם יממת הפתיחה המוצלחת ביותר בספוטיפיי עבור אמנית אישה (ובמקום השני בין כלל האמנים - כשלפניו Scorpion של דרייק). יתר על כן, שבר את השיא של Legends Never Die של ג'וס וורלד והפך לאלבום עם שבוע הפתיחה הטוב ביותר בשירותי הסטרימינג בשנת 2020. שמונה משירי האלבום התייצבו בעשירייה הפותחת במצעד ספוטיפיי העולמי, ו-"Cardigan" הגיע לפסגת המצעד, עם 7.742 מיליון השמעות, ואף השיג את שבוע הפתיחה הטוב ביותר לשיר/סינגל בשנת 2020 בספוטיפיי. Folklore קבע שיא באפל מיוזיק בכך שצבר 35.47 מיליון השמעות ביממה אחת והפך לאלבום הפופ עם שבוע הפתיחה המוצלח ביותר בתולדות אפל מיוזיק.בשבוע הפתיחה שלו, Folklore צבר 329.1 מיליון השמעות בספוטיפיי, שבוע הפתיחה הטוב ביותר מבחינת השמעות לאלבום בשנת 2020 ושבוע הפתיחה השני המוצלח ביותר בכל הזמנים לאלבום של אישה, כשלפניו ניצב Thank U, Next של אריאנה גרנדה, שצבר 375 מיליון השמעות. לפי ריפבליק רקורדס, האלבום נמכר בלמעלה מ-1.3 מיליון עותקים ביום צאתו, ובלמעלה משני מיליון עותקים בשבוע הראשון לצאתו. חברת התקליטים דיווחה כי שירי האלבום צברו למעלה מ-500 מיליון השמעות וצפיות ברשתות הסטרימינג השונות בשבוע הראשון לצאת האלבום. בדצמבר 2020 פורסם כי האלבום הוא האלבום השני המושמע ביותר של אישה בשנת 2020 בספוטיפיי, כשלפניו When We All Fall Asleep, Where Do We Go? מאת בילי אייליש.יו מקינטייר מפורבס ציין שנראה כי Folklore "מציג ביצועי תרשים והצלחה מסחרית טובים יותר" מ-Lover בשבוע הראשון לצאתו, אף על פי שלא יצאו ממנו סינגלים לפני הוצאת האלבום ושהכרזתו נעשתה 16 שעות לפני שיצא רשמית. כמו כן הוסיף כי "ניתן לראות כי רצועות מתוך Folklore שלא היה להם קידום ספציפי, הצליחו לצבור כמות השמעות כפולה מזו של הסינגלים מ-Lover, שדווקא כן זכו לפעולות קידום".


== רשימת רצועות ==
כל הקרדיטים שלהלן לקוחים מפיצ'פורק.


=== אוספים ===

הערותכל שמות הרצועות מעוצבות באותיות קטנות.


== קרדיטים ==
כל הקרדיטים שלהלן לקוחים מפיצ'פורק.
מוזיקאיםטכניאתרי הקלטהאולפני מיקסינג, ניהול ושיווק


== מיקומי שיא ==


== נתוני מכירות ==


== היסטוריית יציאות לאור ==


== קישורים חיצוניים ==
 Folklore באתר ספוטיפיי
 Folklore באתר YouTube
 Folklore באתר Last.fm
 Folklore באתר MusicBrainz
 Folklore באתר Discogs
 Folklore באתר AllMusic
Jonathan Bernstein, Taylor Swift Has Been Working Toward ‘Folklore’ All Along, Rolling Stone,‏ בתאריך 28 ביולי 2020
Stephen Thompson, Ann Powers, Lyndsey McKenna, Let's Talk About Taylor Swift's 'Folklore', NPR,‏ בתאריך 28 ביולי 2020
Justin Curto, Your Map to the Musical Woods of Taylor Swift’s folklore, Vulture,‏ בתאריך 30 ביולי 2020


== ביאורים ==


== הערות שוליים ==