revision: 31603017
title: "\u05DB\u05E8\u05D9\u05E1\u05D8\u05D9\u05D0\u05DF \u05D0\u05DC\u05D3\u05D9\u05D0\
  \u05E8\u05DF"
url: https://he.wikipedia.org/wiki/%D7%9B%D7%A8%D7%99%D7%A1%D7%98%D7%99%D7%90%D7%9F_%D7%90%D7%9C%D7%93%D7%99%D7%90%D7%A8%D7%9F


---

כריסטיאן אלדיארן (באיסלנדית: Kristján Eldjárn; נהגה: [ˈkʰrɪstjaun ˈɛltjaurtn̥];‏ 6 בדצמבר 1916 – 14 בספטמבר 1982) היה פוליטיקאי איסלנדי, נשיא איסלנד השלישי, שכיהן בתפקידו זה בין השנים 1968–1980.


== ביוגרפיה ==
נולד לפורארין אלדיארן וסיגרון סיגורירטרדוטיר, למד ארכאולוגיה באוניברסיטת קופנהגן ולימד באוניברסיטת איסלנד. התזה שלו עסקה בקבורה הפגאנית באיסלנד. מלבד תפקידי ההוראה שלו שימש גם כאוצר במוזיאון הלאומי של איסלנד , אותו ניהל בהמשך עד להיבחרו לנשיאות איסלנד ב-1968. בשנתיים האחרונות לפני בחירתו, הגיש אלדיארן שורה של תוכניות טלוויזיה חינוכיות על ההיסטוריה האיסלנדית דרך הצגת מוצגים מאוסף המוזיאון הלאומי. תוכניות אלו ששודרו בערוץ הטלוויזיה הלאומית האיסלנדית זכו להצלחה והפכו אותו לדמות מוכרת לקראת ההתמודדות בבחירות לנשיאות.
בתחילת המירוץ לנשיאות הוביל המתמודד מולו בסקרי דעת הקהל, גונאר תורודסן, בהפרש ניכר, אך למעשה זכה אלדיארן ב-65.6% מקולות הבוחרים, כשאחוז ההצבעה עומד על 92.2%. הוא נבחר מחדש ב-1927 וב-1976, ללא מתמודדים מולו, ולקראת הבחירות של 1980 החליט שלא לרוץ לכהונה נוספת ולהקדיש את שארית חייו לעבודתו האקדמית.
הוא מת במהלך ניתוח לב, בקליבלנד, אוהיו, ב-14 בספטמבר 1982.
בנו פורארין אלדיארן , הוא משורר וסופר פופולרי באיסלנד, המתמחה בסוגת הסיפור הקצר. בתו סיגרון גם היא סופרת ומאיירת של ספרי ילדים.


== קישורים חיצוניים ==

כריסטיאן אלדיארן, באתר "Find a Grave" (באנגלית)