revision: 36198854
title: "\u05E9\u05D0\u05DF \u05E4\u05D9\u05DC\u05D9\u05E4\u05E1"
url: https://he.wikipedia.org/wiki/%D7%A9%D7%90%D7%9F_%D7%A4%D7%99%D7%9C%D7%99%D7%A4%D7%A1


---

שאן פיליפס (באנגלית: Siân Phillips; נולדה בשם ג'יין אליזבת איילין פיליפס, ב-14 במאי 1933) היא שחקנית ולשית.


== קורות חייה ==
פיליפס נולדה בגְוּוַאִין-קַאי-גִירוּוֶן במחוז וסט גלמורגן שבוויילס. אמה סאלי הייתה מורה ואביה דייוויד פיליפס היה פועל במפעל פלדה ואחר כך שוטר היא דוברת ולשית. באוטוביוגרפיה שלה (Private Faces) היא מציינת שברוב שנות ילדותה דיברה ולשית בלבד, אנגלית היא למדה מהאזנה לרדיו.
היא למדה בבית הספר פּוֹנְטָרְדָאוּוֶה והייתה מוכרת בשם ג'יין. המורה שלה לוולשית קרא לה שאן (Siân) המקבילה הוולשית לשם האנגלי ג'יין. היא למדה אנגלית ופילוסופיה באוניברסיטת קארדיף.
פיליפס סיימה את לימודיה באוניברסיטה ב-1955. בספטמבר 1955 החלה ללמוד באקדמיה המלכותית לאמנות הדרמה (RADA) וקבלה מלגת לימודים, באותה שנה החלו ללמוד ב-RADA גם דיאנה ריג וגלנדה ג'קסון. בתקופת הלימודים זכתה במדליית זהב על שם בנקרופט על הופעתה ב"הדה גאבלר". הוצע לה חוזה בהוליווד עם סיום הלימודים. ההצעה כללה חוזה לשלושה סרטים ועבודה בארצות הברית אך היא דחתה את ההצעה כשהיא מעדיפה במקום זאת להופיע בתיאטרון.


== קריירה ==
קריירת המשחק של פיליפס החלה כשהייתה בת 11 והופיעה ברדיו בי. בי. סי. ויילס. בגיל 11 זכתה גם בפרס בפסטיבל "National Eisteddfod". בגיל 17 הופיעה לראשונה בטלוויזיה, ובגיל 18 זכתה בפרס על משחקה. בשנת 1953, בהיותה סטודנטית באוניברסיטת קארדיף, עבדה כקריינית חדשות ב-BBC בוויילס, ויצאה לסיבוב הופעות בהפקה של "המועצה הוולשית לאמנות" בשפה הוולשית.
בין השנים 1953 ו-1955 הייתה חברה בלהקה הרפרטוארית של ה-BBC ובתיאטרון המלכותי הלאומי. ב-1958 שיחקה בתפקיד מאשה במחזה "שלוש אחיות" בתיאטרון "נוטניגהם פלייהאוס". ב-1956 גילמה את הנסיכה סיוואן (Siwan) במחזה "בת המלך" מאת סאנדרס לואיס בהמפסטד, וב-1960 גילמה את דמותה של קתרין ב"אילוף הסוררת" ב"אוקספורד פלייהאוס". היא גילמה שוב את הנסיכה סיוואן בהפקה של ה-BBC לצידו של פיטר או'טול. ההצגה שודרה ב-BBC One ב-1 במרץ 1960. מאוקטובר 1958 עד אפריל 1959 הנחתה יחד עם זמר הבריטון אייבור אמנואל את התוכנית החודשית "Land of Song" של טלוויזיית ויילס (TWW).הופעת הבכורה שלה על הבמה בלונדון הייתה ב-1957, במחזה "מגדה" מאת הרמן סודרמן. בו גילמה דמות של זמרת אופרה, דיווה. זו הייתה הצלחתה הגדולה הראשונה, והתפקיד תרם רבות לקריירה שלה. על אף שהייתה עדיין סטודנטית היא שיחקה בתפקיד שלא הועלה על הבמה מאז ימי שרה ברנאר.ב-1957 (או ב-1959 לפי מקורות אחדים) הופיעה פיליפס בתפקיד הראשי במחזה הדה גאבלר. יש המחשיבים מחזה זה כהופעת הבכורה שלה אך למעשה היא שיחקה לפני כן ב"מגדה". בספטמבר 1958 שיחקה בתפקיד מרגרט מיור במחזה "The Holiday" מאת ג'ון הול ב"אוקספורד ניו תיאטר". עוד באותה שנה שיחקה בקובינגטון וגילמה את התפקיד הראשי במחזה "ז'אן ד'ארק" מאת ג'ורג' ברנרד שו.בשנים 1960 ו-1961 שיחקה עם הרויאל שייקספיר קומפני במחזה "הדוכסית ממאלפי". עוד הופיעה עם הרויאל שייקספיר קומפני בתפקידים הבאים:

ג'וליה ב"הדוכסית ממאלפי" ב"שייקספיר ממוריאל תיאטר" בסטרטפורד ב-30 בנובמבר 1960.
ג'וליה ב"הדוכסית ממאלפי" ב"תיאטרון אולדוויץ'" בלונדון, ב-15 בדצמבר 1960.
ברתה ב- Ondine מאת ז'אן ז'ירודו ב"תיאטרון אולדוויץ'" בלונדון, ב-12 בינואר 1961.
מיס האווישם בתקוות גדולות הרויאל שייקספיר קומפני בסטרטפורד ב-6 בדצמבר 2005.במהלך הקריירה הארוכה שלה השתתפה פיליפס בסרטי קולנוע רבים ובהפקות טלוויזיה רבות. תפקידה הידוע ביותר הוא כנראה, ליוויה בסדרת הטלוויזיה הפופולרית אני, קלאודיוס עיבוד לרומנים מאת רוברט גרייבס. על תפקידה זה זכתה בשנת 1977 בפרס באפט"א לטלוויזיה בקטגוריית השחקנית הטובה ביותר. עוד היא מוכרת מהופעותיה הרבות בגרסה המקורית של השעשועון "Call My Bluff".
בקולנוע שיחקה לצידו של פיטר או'טול, בעלה, ושל ריצ'רד ברטון בסרט "בקט" (1964); הופיעה בתפקיד אורסולה מוסבנק בסרט המוזיקלי "היה שלום מר צ'יפס" שוב לצידו של פיטר או'טול (1969); ב-Murphy's War שיחקה עם אוטול פעם נוספת (1971); גילמה את אמלין פנקהרסט במיני סדרה הטלוויזיונית "Shoulder to Shoulder"‏ (1974); בסדרת הריגול "החפרפרת" גילמה את דמותה של ליידי אן, אשתו הבוגדנית של ג'ורג' סמיילי (אלק גינס) (1979) ובסדרת ההמשך "כל אנשי סמיילי" (1982) בעיבוד לספרים מאת ג'ון לה קארה. השתתפה בסרט "ניז'ינסקי" (1980); וב"התנגשות הטיטאנים" כמלכה קסיופיאה (1981); עוד תפקיד פופולרי היה בסרטו של דייוויד לינץ' "חולית" כאם הנערצת גאיוס הלן מוהיאם (1984); ובסרט "מלחמת האיווקס" (1985).
עוד השתתפה בשנים 1998 ו-200 בסדרת הטלוויזיה הקנדית "ניקיטה" כאדריאן. ב-2001 שיחקה בתפקיד אורח בסדרה "באליקיסנג'ל" כהילרית קונסואלה דונפי. ב-2006 גילמה את ליידי ג'יימס בסרט "The Gigolos" של ריצ'רד ברייסוול. ב-2011 הופיעה בתפקיד אורח בסדרת המשטרה "לואיס".
בווסט אנד שיחקה בין השאר ב-"Pal Joey", ב-ג'יג'י, ב-" A Little Night Music" ובמחזה "מרלן" בו גילמה את דמותה של מרלן דיטריך.


== חיים אישיים ==
בעלה הראשון של פיליפס היה דון רוי, הם נישאו ב-1956 והתגרשו ב-1959.
ב-1959 נישאה לפיטר או'טול כשהיא בהריון עם ילדם הראשון. לשניים נולדו שתי בנות: קייט, נולדה ב-1960 ופטרישה נולדה ב-1963. פטרישה עוסקת בתיאטרון וקייט היא שחקנית. בני הזוג התגרשו ב-1979, על תקופה סוערת זו בחייה כתבה פיליפס בכרך השני של האוטוביוגרפיה שלה "Public Places".
בעלה השלישי היה השחקן רובין זקס שהיה צעיר ממנה ב-17 שנה. הרומן ביניהם החל ב-1975 והם התחתנו זמן קצר אחרי הגירושים מאוטול ב-1979. השניים התגרשו ב-1991.
פיליפס היא פטרונית של בית הספר למשחק " Bird College of Dance, Music & Theatre Performance" בלונדון.
האוטוביוגרפיה שלה פורסמה בשני חלקים "Private Faces" יצא ב-1999 ו-"Public Places" יצא ב-2001.
ביוני 2000 קיבלה מהמלכה אות מסדר האימפריה הבריטית (CBE).


== פרסים ומועמדויות ==


== פילמוגרפיה ==


=== קולנוע ===


=== טלוויזיה ===


== קישורים חיצוניים ==

 שאן פיליפס, ברשת החברתית Goodreads
 שאן פיליפס, במסד הנתונים הקולנועיים IMDb (באנגלית)
 שאן פיליפס, באתר AllMovie (באנגלית)
 שאן פיליפס, באתר Rotten Tomatoes (באנגלית)
 שאן פיליפס, במסד הנתונים הקולנועיים KinoPoisk (ברוסית)
 שאן פיליפס, באתר MusicBrainz (באנגלית)
 שאן פיליפס, באתר Discogs (באנגלית)
 שאן פיליפס, באתר Songkick (באנגלית)
Siân Phillips (אורכב 13.01.2013 בארכיון Wayback Machine) at Mario Huet's web site
Siân Phillips bio, Ammanford Web Site
כבר לא בצל של אוטול, דבר, 20 ביולי 1979


== הערות שוליים ==