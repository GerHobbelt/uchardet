revision: 36246547
title: "\u05E8\u05D7\u05D5\u05D1 \u05E1\u05D5\u05E7\u05D5\u05DC\u05D5\u05D1 (\u05D4\
  \u05E8\u05E6\u05DC\u05D9\u05D4)"
url: https://he.wikipedia.org/wiki/%D7%A8%D7%97%D7%95%D7%91_%D7%A1%D7%95%D7%A7%D7%95%D7%9C%D7%95%D7%91_(%D7%94%D7%A8%D7%A6%D7%9C%D7%99%D7%94)


---

רחוב סוקולוב בהרצליה הוא אחד הרחובות הראשיים בעיר שמהווה מרכז מסחרי. הרחוב גובל במפגש הרחובות ויצמן, פינסקר והשרון במערב ובדרך ירושלים במזרח. במרכזו הוא גובל ברחוב ראשי אחר בהרצליה, שדרות בן-גוריון. הרחוב הוא חלק מכביש 541.
הרחוב קיים מאז 1925, וקיבל את שמו ב־1932. בטקס החניכה נכח נחום סוקולוב עצמו, שעל שמו נקרא הרחוב. הרחוב תוכנן כבר בתוכנית המתאר הראשונה של העיר, שהכין האדריכל ריכרד קאופמן.


== אתרי הרחוב ==
הרחוב משמש עורק תחבורה ראשי בעיר, כולל בתי עסק קטנים רבים, בנקים, מסעדות וברים, וכולל אתרים בולטים נוספים לאורכו: שדרות ח"ן, בית הכנסת הגדול ומתחם "לב העיר" (שנמצאים על פינת סוקולוב-בן-גוריון), בית עיריית הרצליה, בית הדואר הראשי בעיר, תחנת מגן דוד אדום, הספרייה העירונית וגן בן־שפר. עד להקמת קניון שבעת הכוכבים היה הרחוב מרכז הפעילות המסחרית העיקרי של העיר.
עד לשנת 1983 שכן בפינת הרחובות בן-גוריון וסוקולוב עד רחוב בר־אילן השוק העירוני, שכלל גם בתי מלאכה קטנים, קיוסקים ודוכני ירקות לאורך רחוב בן-גוריון. שטח השוק היה שייך לאגודת "מפעל המים" של הרצליה, שבין חבריה היו פרדסנים וחקלאים שרכשו מניה. עם פינוי השוק הוקם במקומו מגדל "לב העיר" ומרכז מסחרי (פסאז').
קיוסק "טוקר", הקיוסק הראשון לגזוז בהרצליה, נבנה בשנת 1935 בפינת הרחובות בן-גוריון וסוקולוב, על ידי המועצה המקומית הרצליה. הקיוסק הופעל על ידי גדליהו טוקר, אשתו טובה ובניהם משה ויחיאל, שהיו בין המתיישבים הראשונים בהרצליה כשנוסדה. במשך שנים היה הקיוסק מרכז הבילוי והמפגשים של המושבה.
כשהוקמה התחנה המרכזית של הרצליה היא מוקמה בקרן הרחובות סוקולוב ובן-גוריון, סמוך לשדרות ח"ן, עד שעברה ב-1960 כ-300 מטר משם להצטלבות שדרות בן-גוריון ורחוב העצמאות. (תחנה מרכזית זו נסגרה אף היא בשנת 2018)
בעבר פעלו ברח' סוקולוב ארבעה בתי קולנוע שנסגרו: קולנוע דוד (סמוך למיקום הנוכחי של הספרייה העירונית), קולנוע הקיץ (ללא גג) זיו־אור, קולנוע היכל (שלאחר סגירתו הוקם במקומו פסאז' סוקולוב – המחבר בין סוקולוב לרח' הראשונים) וקולנוע סטאר (שהוקם בפסאז' סוקולוב). במתחם קולנוע סטאר הוקם ב־2008 סינמטק הרצליה.


== אירועים ברחוב ==
ב-11 ביוני 2002 התרחש במסעדת "מפגש השרון" ברח' סוקולוב פיגוע התאבדות שגבה הרוגה אחת. היה זה הפיגוע היחיד שהתרחש בהרצליה בתקופת האינתיפאדה השנייה.
רחוב סוקולוב היה אחד המוקדים העיקריים של פסטיבל הביאנלה בהרצליה שהוצג בעיר באופן דו-שנתי מ-2007 עד 2011.


== שיפוץ מרכז הרחוב בתחילת המאה ה-21 ==
בין השנים 2005 ל־2008 הוקם במרכז רחוב סוקולוב, ביוזמתה של ראש העירייה יעל גרמן, "המרכז החדש של הרצליה", שכלל בין היתר את הרחבת מדרכות הרחוב, הקמת כיכר גדולה במפגש הרחובות סוקולוב ובן-גוריון, הרחבת השטחים הירוקים והקמת ספסלים. המהלך נועד להפחית את נפח התנועה העוברת ברחוב ולהאט את מהירות הנסיעה לכלל התנועה, כך שתתאפשר תנועת הולכי רגל ורוכבי אופניים בטוחה, הן לאורך המדרכות והן במעברי החצייה. ננטעה ברחוב שדרת עצי דולב קליפורני. מתקני הרחוב מאפשרים לציבור שימוש נוח ובטוח בספסלים, מתקני קשירת האופניים ומתקני המשחקים. בצומת המרכזי (בין שדרות ח"ן, בית הכנסת הגדול ובניין לב העיר) נבנתה כיכר.
המרכז החדש הפך את רחוב סוקולוב מעורק תחבורה ראשי בעיר לרחוב שחלקו המרכזי חד־סטרי בעל נתיב בודד, כאשר על חשבון המסלולים שבוטלו הורחבו המדרכות ונסללו שבילי אופניים. צמצום העבירות התחבורתית פגע בנגישות לבתי העסק ברחוב. ברוב שעות היום קיים עומס תנועה לאורך המרכז החדש. בשנת 2015 יזם ראש העירייה החדש, משה פדלון, צמצום של המדרכות וביטול הכיכר בצומת סוקולוב-בן-גוריון-שדרות ח"ן, לשם הרחבת הצומת והסדרתו.


== קישורים חיצוניים ==

רחוב סוקולוב, הרצליה, מתוך התוכנית "הרחובות שלנו" של "רשת", באתר יוטיוב


== הערות שוליים ==