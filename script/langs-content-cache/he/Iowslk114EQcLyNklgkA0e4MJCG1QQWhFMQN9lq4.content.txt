revision: 33950548
title: "\u05D0\u05E8\u05E7\u05D4\u05DD (\u05D4. \u05E4. \u05DC\u05D0\u05D1\u05E7\u05E8\
  \u05E4\u05D8)"
url: https://he.wikipedia.org/wiki/%D7%90%D7%A8%D7%A7%D7%94%D7%9D_(%D7%94._%D7%A4._%D7%9C%D7%90%D7%91%D7%A7%D7%A8%D7%A4%D7%98)


---

ארקהם (באנגלית: Arkham) היא עיר בדיונית, אשר הומצאה בידי הסופר האמריקאי ה. פ. לאבקרפט. היא נמצאת במסצ'וסטס, ארצות הברית, ומהווה חלק אינטגרלי מעולמו הספרותי לאחר שהופיעה ברבים מסיפוריו וכן ביצירות רבות אשר נכללות תחת סוגת המיתוסים של קת'ולהו.
הוצאת ארקהם, הוצאת פרסום ספרים אשר הוקמה בידי שניים מחבריו הקרובים של לאבקרפט, אוגוסט דרלת' ודונלד וואנדרי, שאלה את שמה מעירו של לאבקרפט כמחווה. המוסד ארקהם לחולי נפש על שם אליזבת', מוסד בדיוני מסיפורי הקומיקס של באטמן, לקח גם הוא את שמו מעיר זו.


== עולמו של ה. פ. לאבקרפט ==
ארקהם היא ביתה של אוניברסיטת מיסקטוניק, המופיעה ברבות מעבודותיו של לאבקרפט. המוסד האקדמי מממן מסעות שונים בסיפורים "בהרי הטירוף" (1936) ו"הצל מחוץ לזמן" (1936); דמותו של וולטר גילמן מ"החלומות בבית המכשפה" (1933) משתתפת בשיעורים באוניברסיטה. מוסדות אחרים הנמצאים בעיר שראוי לציין הם החברה ההיסטורית של ארקהם והסנטוריום של ארקהם. בסיפור "הרברט ווסט - מחיה המתים" (1922) נכתב כי העיר הותקפה על ידי התפרצות קשה של טיפואיד ב-1905.
עיתונה הראשי של העיר נקרא "פרסומי ארקהם" ששלוחותיו מגיעות עד העיר הבדיונית דאנוויץ'. בשנות השמונים של המאה התשע עשרה, שם העיתון היה "רשומות ארקהם".
העיר ידועה בעיקר בשל גגותיה הפרסתיים והמעשיות האפלות שהתרחשו בה לאורך מאות השנים האחרונות. היעלמותם של ילדים (אשר נרצחו לכאורה בהקרבות טקסיות) בערב מאי ודברים אחרים מהסוג הזה נחשבים כחלק רגיל מחייהם של תושביה האומללים של העיר.


=== מיקום ===
המיקום המדויק של העיר מעולם לא נכתב במפורש, אולם מקובל לחשוב שהיא נמצאת בין אינסמאות' לבין דאנוויץ'. כמו כן סיפוריו של לאבקרפט מרמזים על כך שהיא נמצאת היכן שהוא מצפון לבוסטון, ככל הנראה במחוז אסקס, מסצ'וסטס.
מיפוי מאוחר יותר של עולמו של לאבקרפט מציע שארקהם נמצאת לא הרחק מקולג' גורדון, אם כי בספרותו של לאבקרפט ייתכן שמוסד אמיתי זה הוחלף בידי המוסד הבדיוני אוניברסיטת מיסקטוניק. המודל האמיתי עליו מושתתת ארקהם היא ככל הנראה העיר סיילם, אשר הייתה ידועה לשמצה בשל פרשת ציד המכשפות שהתרחשה בה ב-1692.
הסנטוריום של ארקהם מופיע בסיפור הקצר "הדבר שעל סף הדלת" מ-1937 וייתכן שהוא תואם לבית החולים של דנברס הנמצא בעיר דנברס, מסצ'וסטס. בית החולים עצמו הופיע בשני סיפורים אחרים של לאבקרפט, "המודל של פיקמן" מ-1927 ו"הצל מעל אינסמאות'" מ-1936.


=== סיפוריו של ה. פ. לאבקרפט ===
ארקהם הופיעה לראשונה בסיפור הקצר "התמונה שבבית" מ-1920, שבו אף מוזכרת לראשונה אוניברסיטת מיסקטוניק. סדר הופעותיה מוצג להלן לפי השנים בהן נכתבו הסיפורים:

"התמונה בבית" (1920)
"הרברט ווסט - מחיה המתים" (1923)
"זה שאין לו שם" (1923)
"מפתח הכסף" (1926)
"הצבע מחוץ לחלל" (1927)
"הזוועה בדאנוויץ'" (1928)
"הלוחש בחשכה" (1930)
"בהרי הטירוף" (1931)
"הצל מעל אינסמאות'" (1931)
"החלומות בבית המכשפה" (1932)
"דרך שערי מפתח הכסף" (1932-1933)
"הדבר על מפתן הדלת" (1933)
"הצל מחוץ לזמן" (1934-1935)


== הופעות אחרות ==
ביקום הקולנועי של DC, "המוסד לחולי נפש ארקהם" הוא מתקן בדרגת בטיחות גבוהה עבור פסיכופתים מסוכנים המשכן רבים מנבליה של העיר "גות'האם סיטי" וביניהם הג'וקר. השם נבחר על ידי העורך ג'ק סי. האריס והיוצר דניס אוניל כמחווה ללאבקרפט.
ארקהם היא מקום ההתרחשות בסרט "הארמון הרדוף" מ-1963 של הבמאי רוג'ר קורמן, המבוסס על סיפורו של לאבקרפט "המקרה של צ'ארלס דקסטר ווארד" מ-1941.
ארקהם היא מקום ההתרחשות של כל הסיפורים באנתולוגיה "סיפורי ארקהם" אשר פורסמה בידי הוצאת כאוסיום.
ארקהם מופיעה בשניים מספריו של הסופר צ'ארלס סטרוס. ב"ארכיוני הזוועות" מ-2004, פילוסוף מחפש אחר העיר בשל "ספרייה ייחודית" הנמצאת בה, וב"חדר המתים ג'ניפר" מ-2006, ענף המתמחה בתורת הנסתר של קהילת המודיעין האמריקאית פועל מתוך מפקדתו שבעיר.


== לקריאה נוספת ==
לאבקרפט, ה. פ. בהרי הטירוף וסיפורים אחרים (המהדורה המתוקנת השביעית); ס. טי. ג'ושי, סאוק סיטי: הוצאת ארקהם האוס, 1985 (מסת"ב: 0-87054-038-6)
לאבקרפט, ה. פ. דגון וסיפורים מפחידים אחרים; ס. טי. ג'ושי, סאוק סיטי: הוצאת ארקהם האוס, 1987 (מסת"ב: 0-87054-039-4)
לאבקרפט, ה. פ. הזוועה בדאנוויץ' וסיפורים אחרים (המהדורה המתוקנת התשיעית); ס. טי. ג'ושי, סאוק סיקי: הוצאת ארקהם האוס, 1984 (מסת"ב: 0-87054-037-8)


== קישורים חיצוניים ==

"מפת ארקהם ע"פ לאבקרפט", מתוך "המיתוסים של קת'ולהו: מדריך".


== הערות שוליים ==