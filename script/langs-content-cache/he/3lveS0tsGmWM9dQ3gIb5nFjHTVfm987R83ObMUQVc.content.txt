revision: 36242028
title: "\u05D2\u05D3\u05E2\u05D5\u05DF \u05E1\u05E4\u05D9\u05E8 (\u05DE\u05E9\u05E4\
  \u05D8\u05DF)"
url: https://he.wikipedia.org/wiki/%D7%92%D7%93%D7%A2%D7%95%D7%9F_%D7%A1%D7%A4%D7%99%D7%A8_(%D7%9E%D7%A9%D7%A4%D7%98%D7%9F)


---

גדעון (גידי) ספיר (נולד ב-15 באוגוסט 1965) הוא פרופסור למשפטים באוניברסיטת בר-אילן, העוסק בעיקר בתחומים של משפט חוקתי (בפרט יחסי דת ומדינה ותאוריה חוקתית) וזכויות של אוכלוסיות מוחלשות. ממייסדי פורום קהלת.


== ביוגרפיה ==
ספיר גדל בגבעתיים, למד בישיבת ההסדר הר עציון ושירת בצה"ל כקצין בחטיבת גבעתי. השלים כמה ממבחני הסמיכה לרבנות. בעבר שימש מחנך בתיכון אמי"ת גוש דן.
את לימודי התואר הראשון במשפטים השלים בפקולטה למשפטים של אוניברסיטת בר-אילן, ולאחריהם שימש מתמחה של שופטת בית המשפט העליון דליה דורנר. עם סיום ההתמחות נסע ללמוד תואר שני ודוקטורט בבית הספר למשפטים של אוניברסיטת נורת'ווסטרן, שבשיקגו, אילינוי. באותה תקופה לימד בתיכון מקומי.
זמן מה לאחר מכן הצטרף ספיר לסגל האקדמי של הפקולטה למשפטים של אוניברסיטת בר-אילן, והוא משמש פרופסור למשפט חוקתי. במסגרת פעילותו הקים בפקולטה שתי קליניקות משפטיות: הקליניקה לזכויות אנשים עם מוגבלויות (שספיר הוא כיום האחראי האקדמי שלה) והקליניקה לזכויות זקנים וניצולי שואה. את הראשונה הקים בעקבות היכרותו עם אחיו הלוקה במוגבלות.
במהלך השנים שימש ספיר מרצה באוניברסיטת נורת'ווסטרן, ומרצה אורח או חוקר אורח באוניברסיטת טורונטו, אוניברסיטת מונש ואוניברסיטת אמורי. הוא כיהן כעורך הראשי של כתב העת של הפקולטה למשפטים באוניברסיטת בר-אילן, מחקרי משפט והוא עורכו הראשי של כתב העת Journal of Law, Religion and State, היוצא לאור על ידי אוניברסיטת בר-אילן. פרסם מספר ספרים (ביניהם המהפכה החוקתית - עבר הווה ועתיד) ומאמרים אקדמיים רבים בישראל ומחוצה לה, בעברית ובאנגלית.ספיר מבקר בכתיבתו ובהרצאותיו את המהפכה החוקתית. עם זאת, הוא הביע התנגדות למספר סעיפים ברפורמת לוין, ולדעתו היא "הרחיקה לכת".לצד ד"ר אביעד בקשי, פרופ' משה קופל ומאיר רובין, הוא אחד ממקימיו של פורום קהלת. משמש עמית בכיר בפורום וראש תוכנית הדוקטורנטים שלו.שמו של ספיר נכלל פעמיים ברשימת המועמדים לשיפוט בבית המשפט העליון, בסבבי המינויים ב-2017 וב-2018, כמועמד מועדף על שרת המשפטים איילת שקד, אך שופטי העליון התנגדו למינויו בשל הביקורת שמתח על האקטיביזם השיפוטי.ספיר הוא חבר הוועדה המייעצת של הפורום הישראלי למשפט וחירות.
בשנת 2023 יצא לאור ספרם של ספיר וד"ר חיים זיכרמן "שומרי החומות – בג"ץ והחברה החרדית".


== חיים אישיים ==
ספיר נשוי לשרית ואב לחמישה ילדים. מתגורר ביישוב אלון שבות שבגוש עציון ומנהל אורח חיים דתי.


== ביבליוגרפיה נבחרת ==


=== ספרים ===
המהפכה החוקתית: עבר, הווה ועתיד, תל אביב: ידיעות ספרים, 2010.
יחד עם דני סטטמן, דת ומדינה בישראל: עיון פילוסופי-משפטי, תל אביב: ידיעות ספרים, 2014.
יחד עם דוד ארונובסקי, הסיפור של השבת: השבת הציבורית בישראל: מבט לעבר, להווה ולעתיד, ראשון לציון: ידיעות ספרים, 2022.


=== מאמרים ===
המהפכה החוקתית – איך זה קרה?, משפט וממשל י"א, התשס"ח.
הסדרים ראשונים, עיוני משפט לב 5, התש"ע.
הצדקות לחובה לערוך התאמות בתחום התעסוקה, משפט וממשל יג 411, התשע"א.
שלושה מודלים של חוקה, משפטים לז, תשסז.


== קישורים חיצוניים ==
גדעון ספיר, באתר ResearchGate
גדעון ספיר, באתר גוגל סקולר
גדעון ספיר, באתר SSRN
פרופ' גדעון ספיר, באתר של אוניברסיטת בר-אילן
אסף משניות, ההונאה הגדולה, באתר ערוץ 7, 2 בפברואר 2023
 ניר גונטז', "אני מבוהל, זה מצב חירום": השיחה המדהימה עם גדעון ספיר, המועמד של הימין לעליון, באתר הארץ, 20 במרץ 2023


== הערות שוליים ==