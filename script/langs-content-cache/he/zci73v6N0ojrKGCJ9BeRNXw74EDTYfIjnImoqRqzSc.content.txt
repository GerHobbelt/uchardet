revision: 35940112
title: "\u05DC\u05D5\u05D3\u05D5\u05D1\u05D9\u05E7 \u05D0\u05D6'\u05D5\u05E8\u05E7\
  \u05D4"
url: https://he.wikipedia.org/wiki/%D7%9C%D7%95%D7%93%D7%95%D7%91%D7%99%D7%A7_%D7%90%D7%96%27%D7%95%D7%A8%D7%A7%D7%94


---

לודוביק אז'ורקה (בצרפתית: Ludovic Ajorque; נולד ב-25 בפברואר 1994) הוא כדורגלן צרפתי המשחק כחלוץ במועדון הכדורגל מיינץ 05 מהבונדסליגה.


== קריירת מועדונים ==


=== קריירה מוקדמת ===
אז'ורקה החל את הקריירה שלו באקסלסיור מהאי ראוניון בו גדל לפני שעבר לאנז'ה, שם שיחק בעיקר בקבוצת המילואים בליגה החמישית. משחקו היחיד עבור הקבוצה הבכירה של אנז'ה היה ב-12 באוגוסט 2014 בסיבוב הראשון של גביע הליגה הצרפתית, כששיחק את 57 הדקות הראשונות בניצחון הביתי 2–1 על נים. ביולי 2016, לאחר עונת השאלה בליסון מהליגה השלישית, חתם אז'ורקה במועדון קלרמון פוט מהליגה השנייה על חוזה לשלוש שנים.  בעונתו הראשונה בקבוצה עונת 2016/2017 כבש אז'ורקה 5 שערים ב-28 הופעות. עונתו השנייה בקבוצה עונת 2017/2018 הייתה מצוינת, הוא כבש 14 שערים ב-37 משחקים, ובסיום העונה הוא חתם על חוזה לארבע שנים בשטרסבורג מהליג 1.  כששטרסבורג שילמה עבורו דמי העברה לקלרמון על סך 1.5 מיליון יורו. 


=== שטרסבורג ===
את הופעת הבכורה שלו בליגה הבכירה ערך אז'ורקה ב-12 באוגוסט 2018, בניצחון של שטרסבורג 2–0 על בורדו, את שערו הראשון בליגה הוא הבקיע ב-1 בספטמבר בהפסד הביתי 2–3 לנאנט.בסך הכל סיים אז'ורקה את עונתו הראשונה בליגה הבכירה עם 9 שערים ב-25 הופעות. באותה עונה זכתה שטרסבורג בגביע הליגה הצרפתית, כשהוא כובש 2 שערים ב-4 הופעות, פנדל שלו שפתח את הניצחון 2–1 על אולימפיק ליון ברבע הגמר ב-8 בינואר, ושער שוויון בניצחון הביתי 3–2 על בורדו שלושה שבועות לאחר מכן. בעקבות זכייתה של שטרסבורג בגביע היא העפילה לליגה האירופית של אופ"א בעונה שלאחר מכן. אז'ורקה כבש שער כבר בבכורה שלו באירופה, ובסך הכל כבש שני שערים, אחד בכל משחק בצמד המשחקים של שטרסבורג נגד מכבי חיפה במסגרת סיבוב המוקדמות השני של הליגה האירופית.  את עונת 2019/2020 שהופסקה באמצע העונה בעקבות התפרצות נגיף הקורונה סיים אז'ורקה עם 8 שערים ב-26 משחקים. ביוני 2020 האריך אז'ורקה את חוזהו במועדון עד 2024.  העונה שלאחר מכן עונת 2020/2021, הייתה עונה לא טובה עבור שטרסבורג, היא סיימה את העונה במקום ה-15 שתי נקודות מעל המקום המוביל לפלייאוף הירידה לליג 2, אך עבור אז'ורקה זו הייתה עונה מצוינת ברמה האישית, כאשר הוא כבש 16 שערים ב-35 משחקים; וסיים במקום הרביעי בטבלת מלך השערים. עונת 2022/2023 הייתה עונה פחות מוצלחת עבור אז'ורקה גם ברמה האישית וגם ברמה הקבוצתית, שטרסבורג נאבקה בתחתית הליגה הצרפתית ואז'ורקה כבש רק שער אחד ב-13 הופעות. אך בחלון ההעברות של ינואר הצליח אז'ורקה לעורר עניין מצד מיינץ 05 הגרמנית.


=== מיינץ 05 ===
ב-24 בינואר 2023 חתם אז'ורקה על חוזה של שלוש וחצי שנים במיינץ 05 מהבונדסליגה הגרמנית. ב-24 בפברואר כבש אז'ורקה את שער הבכורה שלו במדי הקבוצה בניצחון 4–0 על בורוסיה מנשנגלדבאך. במסגרת המחזור ה-22 בבונדסליגה.


== קריירה בינלאומית ==
אז'ורקה הוא יליד ראוניון, ממוצא מלגשי ובמרץ 2018 נעשתה אליו פנייה להצטרף לנבחרת מדגסקר.  אך הוא סירב ואמר שהוא רוצה להתרכז בכדורגל מועדונים. 


== סטטיסטיקות קריירה ==
מעודכן ל-24 בפברואר 2023


== תארים ==
שטרסבורג

גביע הליגה הצרפתית : 2018/2019 


== קישורים חיצוניים ==

פרופיל, באתר Transfermarkt
פרופיל, באתר Soccerway
פרופיל, באתר WorldFootball.net
פרופיל, באתר FootballDatabase.eu


== הערות שוליים ==