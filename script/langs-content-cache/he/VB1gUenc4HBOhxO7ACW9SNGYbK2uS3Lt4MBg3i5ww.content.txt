revision: 34852061
title: "\u05E4\u05D9\u05D8\u05E8 \u05D3\u05D5\u05DE\u05D9\u05E0\u05D9\u05E7"
url: https://he.wikipedia.org/wiki/%D7%A4%D7%99%D7%98%D7%A8_%D7%93%D7%95%D7%9E%D7%99%D7%A0%D7%99%D7%A7


---

פיטר הוייט דומיניק (באנגלית: Peter Hoyt Dominick‏; 7 ביולי 1915 – 18 במרץ 1981) היה פוליטיקאי ומשפטן אמריקאי. הוא ייצג את מדינת קולורדו בסנאט של ארצות הברית במשך 12 שנה, וטרם היבחרו לסנאט היה חבר בית הנבחרים של ארצות הברית מטעם מחוז הקונגרס השני של קולורדו. אחרי שעזב את הסנאט מונה לשגריר ארצו בשווייץ.


== ביוגרפיה ==
דומיניק נולד בסטמפורד שבקונטיקט. ב-1933 סיים את לימודיו בבית הספר סנט מארק. ב-1937 סיים את לימודיו באוניברסיטת ייל ושלוש שנים לאחר מכן ב-1940 היה לבוגר בית הספר למשפטים של ייל. בשנים 1940–1942 עסק בעריכת דין בניו יורק, עת התגייס אל חיל האוויר של ארצות הברית כצוער תעופה בראשית ימיה של ארצות הברית במלחמת העולם השנייה. הוא שירת בחיל האוויר עד לשחרורו משירות צבאי ב-1945 בדרגת קפטן. הוא חזר בקצרה לעסוק בחוק ומשפט ב-1946, בטרם עבר באותה השנה אל דנוור שבקולורדו, שם המשיך את עיסוקו בתחום המשפטי.
דומיניק נכנס לפוליטיקה עם היבחרו אל בית הנבחרים של מדינת קולורדו מטעם המפלגה הרפובליקנית, שם כיהן בשנים 1957–1961. ב-1960 התמודד בהצלחה לבית הנבחרים של ארצות הברית, וגבר על יריבו ביירון ל. ג'ונסון מהמפלגה הדמוקרטית, והוא נטש את נתיבתו המקצועית במשפטים ב-1961. לאחר כהונה אחת בת שנתיים בבית הנבחרים, נבחר דומיניק לסנאט של ארצות הברית, והביס את הסנאטור הדמוקרטי המכהן ג'ון קרול  ברוב של 53.6% מקולות הבוחרים. הוא נבחר מחדש ב-1968, ובפעם זו גבר על מושל קולורדו לשעבר סטיבן מקניקהולס (McNichols).
כסנאטור, דומיניק שימש כיו"ר הוועדה הסנאטוריאלית הרפובליקנית הלאומית בקונגרס ה-92 משנת 1971 עד 1973. שנת הבחירות של 1974 היטיבה עם חברי המפלגה הדמוקרטית והפריחה הדמוקרטית לא פסחה על דומיניק, שאחוזי התמיכה בו צנחו ל-39.5% והוא הובס בידי גארי הארט. לאחר שעזב את הסנאט בתום כהונתו ב-1975, מונה לשגריר ארצות הברית בשווייץ בידי הנשיא ג'רלד פורד, אך אייש תפקיד זה לזמן קצר. הוא התגורר בכפר שרי הילס שבקולורדו עד למותו בהוב סאונד שבפלורידה במרץ 1981. הוא נטמן בבית העלמין פיירמונט השוכן בדנוור.


== קישורים חיצוניים ==

פיטר דומיניק באתר המדריך הביוגרפי של הקונגרס של ארצות הברית (באנגלית)
פיטר דומיניק, באתר "Find a Grave" (באנגלית)