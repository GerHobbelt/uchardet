revision: 34711404
title: "\u05E6'. \u05D5\u05D9\u05DC\u05D9\u05D0\u05DD \u05D0\u05D5\u05E0\u05D9\u05DC"
url: https://he.wikipedia.org/wiki/%D7%A6%27._%D7%95%D7%99%D7%9C%D7%99%D7%90%D7%9D_%D7%90%D7%95%D7%A0%D7%99%D7%9C


---

צ'. ויליאם אוניל (באנגלית: C. William O'Neill;‏ ‏14 בפברואר 1916 –  20 באוגוסט 1978) היה פוליטיקאי אמריקאי מאוהיו, חבר המפלגה הרפובליקנית, שכיהן בכל אחת מזרועות הממשל של המדינה בתפקיד הבכיר ביותר בה: כמושל אוהיו ה-59, כנשיא בית המשפט העליון של אוהיו, וכיושב ראש בית הנבחרים של אוהיו.


== ראשית חייו ==
צ'. ויליאם אוניל נולד בעיר מריאטה שבאוהיו. ב-1938 הוא סיים את לימודיו בקולג' מריאטה, וב-1942 הוא סיים את לימודיו בבית הספר למשפטים על שם מוריץ של אוניברסיטת המדינה של אוהיו. בעת לימודיו בקולג' הוא הצטרף לאחוות דלתא-אפסילון.


== קריירה ציבורית ==
אוניל כיהן כחבר בית הנבחרים של אוהיו, ובתקופת כהונתו הוא נבחר כיושב ראש הבית. ב-1950, כאשר היה בן 34, הוא היה לאדם הצעיר ביותר שנבחר למשרת התובע הכללי של אוהיו. הוא כיהן בתפקיד בשנים 1951–1957. לאחר מכן הוא נבחר כמושל אוהיו וכיהן בתפקיד עד 1959. כאשר ניסה אוניל להיבחר לכהונה שנייה כמושל הוא נוצח בבחירות בשל תמיכתו בתיקון השנוי במחלוקת לחוקת אוהיו שנגע ל"זכות לעבודה". החל מ-1960 ועד למותו הוא כיהן בבית המשפט העליון של אוהיו, בתחילה כשופט, ולאחר מכן כנשיא בית המשפט. הוא היה אזרח אוהיו היחידי בכל ההיסטוריה של המדינה שכיהן בכל שלוש זרועות הממשל: הזרוע המבצעת, הזרוע המחוקקת והזרוע השופטת.


== חיים אישיים ==
ב-1945 נשא אוניל לאישה את בטי יוסון. לזוג נולדו שני ילדים.
צ'. ויליאם אוניל נפטר ב-20 באוגוסט 1978 בקולומבוס, בעת כהונתו כנשיא בית המשפט העליון של אוהיו. הוא נטמן בבית הקברות אוק גרוב שבמריאטה. על שמו קרויים בניין במרכז התערוכות של אוהיו שבקולומבוס, ומרכז לאזרחים ותיקים במריאטה.


== קישורים חיצוניים ==

צ'. ויליאם אוניל באתר Ohio History Central (באנגלית)
צ'. ויליאם אוניל באתר החברה ההיסטורית של אוהיו (באנגלית)
צ'. ויליאם אוניל, באתר "Find a Grave" (באנגלית)


== הערות שוליים ==