revision: 35974576
title: "\u05D8\u05E8\u05D4 \u05E4\u05D9\u05E6\u05D2'\u05E8\u05DC\u05D3"
url: https://he.wikipedia.org/wiki/%D7%98%D7%A8%D7%94_%D7%A4%D7%99%D7%A6%D7%92%27%D7%A8%D7%9C%D7%93


---

טרה אן קסנדרה פיצג'רלד (באנגלית: Tara Anne Cassandra Fitzgerald; נולדה ב-18 בספטמבר 1967) היא שחקנית אנגלייה הידועה מהופעותיה בסרטי קולנוע, בטלוויזיה, בתיאטרון ובקריינות ברדיו. ב-1995 זכתה ב-"Drama Desk Award" של ניו יורק על הופעתה ב"המלט" בתפקיד אופליה לצידו של רייף פיינס. ב-1999 זכתה בפרס השחקנית הטובה ביותר בפסטיבל הטלוויזיה של ריימס על תפקידה ב-"Frenchman's Creek". החל מ-2007 השתתפה ביותר מ-30 פרקים בסדרת הדרמה של ה-BBC "להעיר את המתים".


== ביוגרפיה ==
טרה פיצג'רלד נולדה בקוקפילד  שבסאסקס. אמה שרה ג'רלדין פיצג'רלד הייתה צלמת דיוקנאות אירית, ואביה מייקל קאלבי אמן אנגלי. בילדותה עברה עם משפחתה לגור בפריפורט שבאיי בהאמה, שם עבד סבה דייוויד פיצג'רלד. הוריה התגרשו כשחזרו לאנגליה. היא גרה עם אמה בדירת מרתף בשכונת קנזינגטון שבמערב לונדון. כשהייתה בת 6 אמה נישאה לשחקן האירי נורמן רודוויי , ובמשך שנים אחדות המשפחה נדדה למקומות שונים בבריטניה ואירלנד.
בגלל הקריירה של אביה החורג היא למדה בבתי ספר במקומות שונים בהם לונדון, גלאזגו, דבלין וסטרטפורד אפון אייבון. בנעוריה למדה בבית הספר לבנות וולסינגהם שבקלפהם שאותו עזבה בגיל 16 במטרה לעסוק במשחק. היא למדה בריצ'מונד קולג' במידלסקס. נבחנה בבתי הספר למשחק האקדמיה המלכותית לאמנות הדרמה ובית ספר גילדהול למוזיקה ודרמה אך לא התקבלה. כשנתיים עבדה במלצרות, אחר כך למדה בבית הספר למשחק "דרמה סנטר לונדון", וסיימה את לימודיה ב-1990.
חודשים אחדים אחרי סיום הלימודים לוהקה לקומדיה "הקשיבו לשירי" בתפקיד בתה של מלכת היופי. היא זכתה להכרה בינלאומית בשנת 1993 כשהשתתפה בסרט "סירנות" לצידו של יו גרנט. התפקיד זיכה אותה בפרס השחקנית הטובה ביותר של "המכון האוסטרלי לקולנוע". שנתיים אחר כך היא שוב שיחקה לצידו של גרנט בסרט "האיש שעלה על גבעה וירד הר". בשנות התשעים ושנות האלפיים הופיעה פיצג'רלד בסדרה של סרטי קולנוע עצמאיים בהם "איש ללא חשיבות" (1994), "התזמורת" עם יואן מקגרגור (1996), "עולם כחול כהה" (2001) על טייס בחייל האוויר הצ'כי במלחמת העולם השנייה, ובדרמה "Secret Passage" מ-2004 עם ג'ון טורטורו.
תפקידה המשמעותי הראשון על הבמה היה ב-1992 כששיחקה בהצגה "Our Song", בכיכובו של פיטר או'טול בתיאטרון אפולו. במשך שני עשורים היא מופיעה לסירוגין בתיאטרון ועל מסכי הקולנוע והטלוויזיה. ב-1995 כיכבה פיצג'רלד בתפקיד אופליה בתיאטרון אלמיידה שבלונדון יחד עם רייף פיינס. ההפקה זוכת הפרסים הועלתה גם באמריקה, ועבורה זו הייתה הופעת הבכורה בארצות הברית. מאז שיחקה ב"אנטיגונה" במסע הופעות בבריטניה, בתפקיד בלאנש דיבואה במחזה "חשמלית ושמה תשוקה" של טנסי ויליאמס בתיאטרון בריסטול אולד ויק, וב"דונמר ורהאוס" שיחקה במחזה "בית הבובות" מאת הנריק איבסן לצידה של ג'יליאן אנדרסון.
גם בטלוויזיה יש לפיצג'רלד ותק של יותר מעשרים שנה. היא הופיעה כגיבורה בדרמות מהתקופה הוויקטוריאנית וכבלשית משטרה בעולם המודרני. תפקידה הראשון היה ב-"The Black Candle" הפקה של ה-BBC המתרחשת ביורקשייר בשנות ה-80 של המאה ה-19. ב-1992 השתתפה בסדרה "מדשאת הקמומיל". אחרי הצלחתה בקולנוע כיכבה בסרט הטלוויזיה "The Vacillations of Poppy Carew" קומדיה רומנטית עם ג'וזף פיינס. היא זכתה בפרס השחקנית הטובה ביותר בפסטיבל הטלוויזיה הבינלאומי של ריימס על תפקידה ב-"Frenchman's Creek". ב-2006 הופיעה בסדרת הטלוויזיה "המלכה הבתולה". ב-2007 הצטרפה לצוות השחקנים בסדרת הטלוויזיה "להעיר את המתים" וגילמה את דמותה של ד"ר איב לוקהארט, הפתולוג המשטרתי. ב-2011 החלה לגלם את אותה דמות בסדרה "The Body Farm", סדרת ספין אוף של "להעיר את המתים".
ב-2013 גילמה את סליס באראתיאון, אשתו של סטאניס באראתיאון, בעונה השלישית של סדרת הטלוויזיה "משחקי הכס". בשנת 2016 שיחקה בתפקיד ראשי בסרט הדרמה "אונה" של הבמאי האוסטרלי בנדיקט אנדרוס.


=== חיים אישיים ===
ב-2001 התחתנה פיצג'רלד עם ג'ון שרייאן , שחקן ובמאי אמריקאי. הם נפרדו ב-2003 ומאוחר יותר התגרשו.
בן זוגה הוא ריצ'רד קלות'יר. הם מתגוררים בשפרדס בוש. יש לה אחות אחת, ארבלה ואחות למחצה ביאנקה. היא בת אחיינית של השחקנית האירית ג'רלדין פיצג'רלד.


== פילמוגרפיה ==


=== קולנוע ===


=== טלוויזיה ===


== קישורים חיצוניים ==

 אתר האינטרנט הרשמי של טרה פיצג'רלד (באנגלית)
 טרה פיצג'רלד, במסד הנתונים הקולנועיים IMDb (באנגלית)
 טרה פיצג'רלד, באתר AllMovie (באנגלית)
 טרה פיצג'רלד, במסד הנתונים הקולנועיים KinoPoisk (ברוסית)


== הערות שוליים ==