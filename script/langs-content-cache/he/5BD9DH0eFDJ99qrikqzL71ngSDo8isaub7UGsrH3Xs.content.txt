revision: 36389516
title: Pratchett
url: https://he.wikipedia.org/wiki/%D7%98%D7%A8%D7%99_%D7%A4%D7%A8%D7%90%D7%A6%27%D7%98


---

סר טרנס (טרי) דייוויד ג'ון פּרָאצֶ'ט (באנגלית: Terence David John Pratchett; ‏28 באפריל 1948 - 12 במרץ 2015) היה סופר בריטי, שכתב ספרי פנטזיה מלאי הומור וביקורת חברתית.
פראצ'ט ידוע בעיקר כמחבר סדרת ספרי "עולם הדיסק" (1983–2013), המונה 41 ספרים, והספר "בשורות טובות" (1990), שחיבר עם הסופר ניל גיימן. ספריו תורגמו ל-37 שפות ונמכרו ביותר מ-85 מיליון עותקים.


== קורות חיים ==
טרי פראצ'ט נולד ב-1948 בעיירה האנגלית ביקונספילד, כבן יחיד להוריו דייוויד ואיילין. בבית הספר התיכון היה חבר בקבוצת הדיונים של התיכון, וכתב סיפורים לעיתון בית הספר. פראצ'ט העיד על עצמו שהעניין שלו בפנטזיה החל בגיל 13, אז קרא את שלושת ספרי שר הטבעות תוך יממה אחת.
בגיל 17 החל בקריירה עיתונאית, כמתמחה בעיתון "באקס" בו פרסם למעלה משמונים סיפורים במדור הילדים (חלק מהדמויות בהם מצאו את דרכן לספרו "אנשי השטיח"). לאחר סיום התיכון עבר ללמוד במועצה האנגלית לעיתונאות, שם קיבל ציונים גבוהים.
בשנת 1968 התחתן עם לין פורבס. באותה שנה גם צעד את צעדו הראשון בקריירה, כשראיין את פיטר ואן-דורן, שותף בהוצאת הספרים הקטנה קולין סמית', וציין שיש ברשותו כתב יד של ספר. ואן-דורן הוציא לאור את הספר - אנשי השטיח - שזכה לביקורות חיוביות (אם כי מעטות), ובהמשך שני ספרים נוספים: הצד האפל של השמש וסטראטה. בשנת 1973 נולדה בתו ריאנה, כיום סופרת בעצמה.
לאחר מספר תפקידים עיתונאיים שונים, הפך פראצ'ט בשנת 1980 לדובר ספקית שירותי החשמל סאות'ווסטרן (CEGB), שהייתה אחראית על ארבע תחנות כוח גרעיניות. בשנת 1983 הוציא את הספר הראשון בסדרת עולם הדיסק, צבע הכשף, שבהמשך שודר כתסכית ב-BBC. ב-1987, לאחר פרסום הספר הרביעי בסדרה, עזב את עבודתו כדי להתפרנס באופן בלעדי מכתיבה. באותה תקופה ספריו נמכרו יותר ויותר, ורבים מהם הפכו לרבי-מכר. על פי ה'טיימס', היה הסופר המרוויח ביותר באנגליה בשנת 1996.
בשנת 1990 הוציא יחד עם ניל גיימן (אותו הכיר בעקבות ראיון שערך איתו גיימן לאחר הוצאת "צבע הכשף"), את הספר בשורות טובות.
בשנת 2007 הודיע פראצ'ט שהוא סובל ממחלת אלצהיימר, ויצר תוכנית בשיתוף ה-BBC שעקבה אחר השנה הראשונה של התפתחות המחלה בחייו. במרץ 2015 נפטר מהמחלה.


=== פרסים ותארים ===
בשנת 1998 קיבל את תואר קצין מסדר האימפריה הבריטית. בשנת 2009 קיבל גם תואר אבירות.
ספרו "מוריס המדהים ומכרסמיו המלומדים" (The Amazing Maurice and His Educated Rodents) זכה במדליית קרנגי לשנת 2001 עבור ספר הילדים הטוב ביותר.
בשנת 2010 זכה בפרס הפנטזיה העולמית על מפעל חיים.


== כתיבתו ==
פראצ'ט היה סופר פורה מאוד, שכתב בתקופות מסוימות שלושה ספרים בשנה. בין השאר היה ידוע במוסר הכתיבה הגבוה שלו: ניל גיימן סיפר שפראצ'ט היה כותב 400 מילים ביממה, ובאחת הפעמים סיים את הרומן שכתב, אז כתב את מאה המילים הראשונות של רומן חדש. סופר הפנטזיה גאי גבריאל קיי סיפר שראה את פראצ'ט יושב בשורה הראשונה בטקס עם מחשב פתוח, וכותב ספר; כשנקרא לדבר הוא עלה אל הבמה, וכשסיים את הנאום שב לכתוב.
הפנטזיה של פראצ'ט סאטירית מאוד, ומשמשת ככלי להעברת ביקורות כלפי החברה. כך, למשל, בספר אומה הוא משווה בין תרבות מערבית לתרבות "פרימיטיבית" של ילידי אי; באיש הקציר עוסק בשאלה מה יקרה לחיים אם המוות יפסיק; באנשי המשמר הוא משווה בין שיטות ממשל; ובבשורות טובות דן במאבק בין הטוב והרע בתפיסה הנוצרית.
בכתיבתו נושאי פארודיה רבים: ביניהם דמויות מדע בדיוני ופנטזיה, רעיונות ומליצות, סרטי אינגמר ברגמן, מחזות ויליאם שייקספיר, אוסטרליה, החיים בעיר גדולה מעורבת ושוקקת חיים, כלכלה, תעשיית הסרטים, הוצאת עיתונים, מוזיקת רוק, דת, פילוסופיה (בעיקר פילוסופיה יוונית), היסטוריה מצרית, איגודים מקצועיים, מונרכיה ותפיסות מגדריות.


=== עולם הדיסק ===
 ערך מורחב – עולם הדיסקסדרת עולם הדיסק, המכילה 41 ספרים, היא עבודת פנטזיה הומוריסטית וסאטירית. ספרי הסדרה מתרחשים בעולם שצורתו דיסק, והוא מונח על גבם של ארבעה פילי ענק הנתמכים על ידי צב ענק, א'טואין הגדול, השוחה את דרכו בחלל. העולם מלא בדמויות הפנטזיה הקלאסית - קוסמים ומכשפות, טרולים, גמדים ושדים. דווקא לאחר ש"התרחק" מהמציאות על ידי יצירת עולם מופרך ודמיוני כל-כך, פראצ'ט עוסק בנושאים המוכרים ביותר, ומרשה לעצמו למתוח ביקורת על מוסכמות ולהציע אלטרנטיבות למציאות, מתוך עולם רחוק-כביכול.
עולם הדיסק רווי בכשף ומה שבני אדם מאמינים בו באמת מתרחש. בספר "איש הקציר" כותב פראצ'ט: "אמונה אולי לא יכולה להזיז הרים, אבל היא יכולה לברוא מישהו שכן יכול".
רבים מהספרים מתרחשים סביב העיר הדמיונית אנק-מורפורק. בתיאורו את דרך ניהולה יוצא הדופן של העיר, סונט פראצ'ט במוסכמות חברתיות רבות. דוגמה אחת מני רבות היא המהפכה שהנהיג האבלוק וטינרי, שליט העיר, ביחס לגנבים: וטינרי מייסד גילדת גנבים רשמית וחוקית, ומושיב את ראשה במועצת העיר. הגילדה אחראית בדרכיה שלה להעניש ביעילות רבה כל גנב שאינו עומד בתקנון הגילדה. הכנסות הגילדה מגיעות ישירות מכספי הביטוח; שהרי, כפי שטוען פראצ'ט בספר "שומרים! שומרים!", לגנבים קל הרבה יותר לשבת ולא לעשות מאומה, מאשר לעירייה להשקיע בתגבור המשטרה ובהקמת חברות ביטוח.
אחת הדמויות הידועות של "עולם הדיסק" היא הדמות מוות (Death) - שלד נושא חרמש המהווה פארודיה אוהדת על האנשה של המוות בתרבות האנושית. מוות מתגלה כבעל אישיות ומפתח סקרנות מהולה בחיבה כלפי האנושות, עליה הוא מגן מפני משגיחי המציאות (מאזיני המציאות). למוות יש משפחה: הוא אימץ בת בשם איזבל והעסיק שולייה בשם מורט, ואלה ילדו לו נכדה - סוזאן. יש לו גם משרת בשם אלברט (הרב-מג האשף אלברטו מאליך) וסוס לבן בשם בינקי.


== ספרים ==


=== ספרי עולם הדיסק ===
צבע הכשף (The Colour of Magic)
אור מופלא (The Light Fantastic)
פולחני כשף (Equal Rites)
תרועת מוות (Mort)
מעשי קסמים (Sourcery)
אחיות הגורל (Wyrd Sisters)
פירמידות (Pyramids)
שומרים! שומרים! (Guards! Guards!‎)
Eric
ראי-נוע (Moving Pictures)
איש הקציר (Reaper Man)
מכשפות בחוץ לארץ (Witches Abroad)
Small Gods
Lords and Ladies
אנשי המשמר (Men At Arms)
Soul Music
Interesting Times
Maskerade
Feet of Clay
Hogfather
Jingo
The Last Continent
Carpe Jugulum
The Fifth Elephant
The Truth
Thief of Time
The Last Hero
מוריס המדהים ומכרסמיו המלומדים (The Amazing Maurice and his Educated Rodents)
Night Watch
בני החורין הקטנים (The Wee Free Men)
Monstrous Regiment
כובע מלא שמיים (A Hat Full of Sky)
מהומה רבה על לא דוור (Going Postal)
Thud!‎
חרש החורף (Wintersmith)
קומדיה של מטבעות (Making Money)
Unseen Academicals
אלבש חצות ליל (I Shall Wear Midnight)
Snuff
Raising Steam
כתר הרועים (The Shepherd's Crown)


=== ספרים נוספים ===
אנשי השטיח (The Carpet People)
Strata
טרילוגיית הננסים: (The Bromeliad Trilogy)
ננסי המשאית (Truckers)
ננסי המכרות (Diggers)
ננסי הכנפיים (Wings)
טרילוגית ג'וני מקסוול: (The Johnny Maxwell Trilogy)
Only You Can Save Mankind
Johnny and the Dead
Johnny and the Bomb
אומה (Nation)
הבהוב מסך (A Blink of a Screen)


=== שיתופי פעולה ===
בשורות טובות (Good Omens) - (יחד עם ניל גיימן) (מופיע בחלק מהתרגומים כ"טרייסי[דרוש מקור] פראצ'ט")
ספרי היקום הארוך, יחד עם סטפן בקסטר
כדור הארץ הארוך (The Long Earth)
המלחמה הארוכה (The Long War)
מאדים הארוך (The Long Mars)
האוטופיה הארוכה (The Long Utopia) (פורסם לאחר מותו)
הקוסמוס הארוך (The Long Cosmos) (פורסם לאחר מותו)


== קישורים חיצוניים ==
 אתר האינטרנט הרשמי של טרי פראצ'ט
פורום טרי פראצ'ט בתפוז
תיאטרון אכזרי: סיפור קצר מסיפורי עולם הדיסק באתר בלי פאניקה (בעברית)
מאמר מאת טרי פראצ'ט באתר בלי פאניקה, למה גנדלף לא התחתן מעולם (בעברית)
ביקורת על ספרו "אנשי המשמר"
The L-Space Web - A Terry Pratchett / Discworld Web Site
איתי אהרה, הפנטזיה של טרי פראצ'ט
מיה סלע, עכבר העיר אונליין, מאבקו של טרי פרצ'ט באלצהיימר יתועד בסרט, באתר הארץ, 4 בפברואר 2009בעקבות מותו:

איתמר זהר, מת סופר הפנטזיה הבריטי טרי פראצ'ט, באתר הארץ, 12 במרץ 2015
האם טרי פראצ'ט היה פמיניסט?, באתר Gender Focus,‏ 13 במרץ 2015 (באנגלית)
הלך לעולמו סופר הפנטזיה טרי פראצ'ט, באתר ynet, 12 במרץ 2015
ורד טוכטרמן‏, העולם קטן ושטוח: הלל לטרי פראצ'ט, האיש שמוחו המופלא בגד בו, באתר וואלה!‏, 13 במרץ 2015
דידי חנוך, טרי פראצ'ט: לא רק גמדים, טרולים וקוסמים, באתר ynet, 15 במרץ 2015
 נועה מנהיים, להתראות, טרי פראצ'ט, באתר הארץ, 17 במרץ 2015
טרי פראצ'ט, באתר אנציקלופדיה בריטניקה (באנגלית)
טרי פראצ'ט, באתר "Find a Grave" (באנגלית)
 טרי פראצ'ט (1948-2015), דף שער בספרייה הלאומית טרי פראצ'ט, ברשת החברתית טוויטר
 טרי פראצ'ט, ברשת החברתית Goodreads


== הערות שוליים ==