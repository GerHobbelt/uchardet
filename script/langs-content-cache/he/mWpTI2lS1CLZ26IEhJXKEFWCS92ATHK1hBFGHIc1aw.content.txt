revision: 36630837
title: "\u05D4\u05E0\u05D5\u05E7\u05DE\u05D9\u05DD: \u05E1\u05D5\u05E3 \u05D4\u05DE\
  \u05E9\u05D7\u05E7"
url: https://he.wikipedia.org/wiki/%D7%94%D7%A0%D7%95%D7%A7%D7%9E%D7%99%D7%9D:_%D7%A1%D7%95%D7%A3_%D7%94%D7%9E%D7%A9%D7%97%D7%A7


---

הנוקמים: סוף המשחק (באנגלית: Avengers: Endgame) הוא סרט גיבורי-על אמריקאי בלייב אקשן מסדרת "הנוקמים" המבוסס על קומיקס של מארוול, אשר יצא לאקרנים בישראל ב-24 באפריל 2019. הסרט הופק על ידי אולפני מארוול והופץ על ידי אולפני וולט דיסני.
זהו הסרט העשרים ושניים ביקום הקולנועי של מארוול, והרביעי בסדרת "הנוקמים". הוא מהווה המשך ישיר לסרט "הנוקמים: מלחמת האינסוף" משנת 2018. הוא בוים על ידי אנתוני וג'ו רוסו והתסריט נכתב על ידי צמד הכותבים כריסטופר מרקוס וסטיבן מק'פילי. בסרט מככב אנסמבל עם שחקנים רבים שהשתתפו גם בסרטים הקודמים של מארוול. האחים רוסו התמנו לבמאים באפריל 2015 ובמאי 2015 חתמו מרקוס ומק'פליי על התסריט. ביולי 2016 מארוול הסירו את שם הסרט והתייחסו אליו כ'סרט ללא שם' מסדרת הנוקמים. הצילומים החלו באוגוסט 2017 באולפני פיינווד אטלנטה שבג'ורג'יה בצמוד לצילומי הסרט הנוקמים: מלחמת האינסוף. הצילומים הסתיימו בינואר 2018.
באוקטובר 2014 הכריזו במארוול שהסרט יכונה "מלחמת האינסוף חלק 2" כהמשך לסרט הקודם. בהמשך הוחלט לוותר על החלוקה לשני חלקים, לכנות את הסרט השלישי "מלחמת האינסוף" – ואת הרביעי כ"סוף המשחק". עד לחשיפת הטריילר, שם הסרט הרביעי נשמר בסוד על ידי היוצרים, במידה כזו שאפילו השחקנים לא ידעו מה שם הסרט אליו הצטלמו זה מכבר. התסריט עצמו נשמר בסוד עד כדי כך שלשחקנים עצמם ניתנו חלקים מזויפים. ב-7 בדצמבר 2018 פורסם שם הסרט הסופי.
הסרט יצא בפורמט IMAX ותלת־ממד הפך לסרט שובר קופות כאשר עם יציאתו לקולנוע שבר שיאי הכנסות והכניס 1.233 מיליארד דולר ברחבי העולם כבר בסוף שבוע הראשון להקרנתו, עם הפתיחה הטובה ביותר בהיסטוריה של הקולנוע. הסרט שבר שיא נוסף והפך לראשון בהיסטוריה שמגיע להכנסות של למעלה מ-2 מיליארד דולר בסוף השבוע השני שלו באקרנים בלבד, כשהוא עובר את "טיטניק" עם הכנסות על סך 2.188 מיליארד דולר רק ב-11 יום. ב-20 ביולי 2019, עקף הסרט את אווטאר, והפך לסרט המכניס ביותר בכל הזמנים. זאת פעם ראשונה בהיסטוריה של הקולנוע, שסרט המהווה חלק מזיכיון סרטים ואינו הסרט הראשון בזיכיון, הופך לסרט המכניס ביותר בהיסטוריה, כמו גם סרט גיבורי העל הראשון שעושה זאת.


== עלילת הסרט ==
סצנת הפתיחה של הסרט מתרחשת במהלך אירועי הסיום של הסרט הקודם. קלינט ברטון מבלה עם אשתו ושלושת ילדיו כאשר לפתע הם מתפוררים (עקב הנקישה של תאנוס) והוא נשאר לבדו.
לאחר מאורעות מלחמת האינסוף, טוני סטארק ונביולה שנשארו על כוכב טיטאן, יוצאים למסע חזרה לכדור הארץ, אך האוכל והדלק נגמרים לאחר שלושה שבועות. סטארק מקליט הודעה לפפר בה הוא מספר לה על אירועי מלחמת האינסוף וכמה הוא מתגעגע אליה. לפתע מגיעה קפטן מארוול ומצילה את השניים. היא משיבה אותם לכדור הארץ, ושם רוקט לומד על גורלה של משפחתו. סטארק מתאחד עם פפר וסטיב רוג'רס, ומספר להם על מה שקרה בטיטאן ושאיבד את פיטר. רוג'רס מבטיח לו שיחזיר את כולם, אך סטארק המתוסכל מהכישלון מחליט לפרוש. הקבוצה מאתרת את תאנוס על כוכב לכת רחוק ומגיעה אליו. תאנוס מספר לקבוצה שהשמיד את האבנים ומתוך תסכול וכעס, תור עורף את ראשו.
חמש שנים לאחר מכן, השורדים מפוזרים ברחבי היקום ומנסים להמשיך הלאה. הוקאיי צד פושעים ששרדו את ההתפוררות כפיצוי על אי-שרידותה של משפחתו. בחניון משטרתי שבו מאוכסנת המסחרית ובה מכונת הקוונטים של האנק פים, חולדה עולה על לוח הבקרה ומפעילה אותה, וכך נחלץ ממנה סקוט לאנג (שנלכד בתוכה בסיום הסרט אנטמן והצרעה). לאנג מנסה להתעדכן על גודל הקטסטרופה העולמית ולומד שכל מכריו אבדו ואפילו הוא מוגדר כנעדר, למעט בתו קאסי לאנג. לאחר איחוד קצר, לאנג ממשיך למתקן "הנוקמים" ופוגש את סטיב רוג'רס ונטאשה רומנוף.
סקוט מספר להם שהיה תקוע במימד הקוונטים בחמש השנים האחרונות, אך בשבילו עברו רק חמש שעות. רוג'רס מעלה יחד עם לאנג תוכנית לאיחוד מחדש של שש האבנים בעזרת מסע בזמן דרך עולם הקוונטים ושימוש מחדש בכפפת האינסוף במטרה להחזיר את כל מי שנהרג. חברי הקבוצה מבינים כי לא ניתן לשנות את מה שכבר ארע, ולפיכך הם מתכננים להביא את האבנים אל ההווה מנקודות שונות בזמן, להשתמש בכוחן כדי לבטל את מעשהו של תאנוס ולאחר מכן להחזירן לנקודות הזמן מהן נלקחו כדי לא לגרום להסתבכויות של קווי זמן שונים. רוג'רס מנסה לגייס את סטארק, אך סטארק מסרב בשל פפר אשתו ובתו הקטנה, עליהן הוא מסרב לוותר. הקבוצה מצליחה לגייס את ברוס באנר, אשר הצליח לשלב את צורת הענק יחד עם שמירה על המודעות והאינטליגנציה שלו, אך משום שהוא אינו מתמצא בפיזיקת הקוונטים הנוקמים לא מגיעים לפריצת דרך. סטארק מחליט לבסוף להצטרף אחרי שפיצח את המפתח לניווט בעולם הקוונטים, ולאחר שמצא תמונה שלו יחד עם פיטר הוא חש אחריות לסייע להשיב את המצב לקדמותו. באנר ורוקט מאתרים את תור בכפר בנורווגיה שם שיכן את בני אסגארד הנותרים מאירועי ראגנארוק, בעוד הוא שקוע ברגשות אשמה ונכנע לייאוש. אחרי ויכוחים ארוכים השניים מגייסים גם אותו. רומנוף מצליחה לאתר את הוקאיי ומגייסת גם אותו.
הנוקמים מחליטים להתפצל ל-3 צוותים למציאת שש האבנים, כאשר לכל נוקם יש אפשרות לנסוע הלוך וחזור פעם אחת בלבד. הם יוצאים לשלוש תקופות זמן שונות:

הצוות הראשון כולל את נטאשה רומנוף והוקאיי שאוספים את אבן הנשמה. בוורמיר הם פוגשים את הגולגולת האדומה, האמון על האבן. הם לומדים ממנו שאחד מהם חייב להקריב את עצמו בשביל לקבל את האבן. השניים מתקוטטים וכל אחד מהם מנסה להתאבד תוך קפיצה מצוק, ולבסוף נטאשה נופלת אל מותה והוקאיי מקבל את אבן הנשמה. הצוות הראשון כלל גם את נביולה ורודי, שנוסעים לאסוף את אבן הכוח. הם חוטפים את אבן הכוח מפיטר קוויל (בעת תחילת מאורעות שומרי הגלקסיה) ומתכוננים לחזור להווה, אך נביולה נעצרת ברגע האחרון כאשר נביולה מאותה השנה משבשת את ראשה ומסתנכרנת עמה. תאנוס של אותה השנה תופס אותה ולומד באמצעותה על מאורעות העתיד כמו גם גאמורה, טרם חבירתה לשומרי הגלקסיה.
הצוות השני כולל את תור ורוקט. הם מגיעים לאסגארד בימי מאורעות תור: העולם האפל. רוקט שואב את האית'ר, שמכיל את אבן המציאות, מג'יין פוסטר. תור מתאחד עם אמו, סוגר איתה מעגל, אוסף את מקבת המיולניר שלו ושב עם רוקט להווה.
הצוות השלישי כולל את רוג'רס, סטארק, באנר ולאנג. הם מגיעים לניו יורק בסוף מאורעות הנוקמים. באנר מצליח לשכנע את העתיקה - מורתו ומאמנתו של דוקטור סטריינג' - למסור לו את אבן הזמן. ראשית היא מסרבת, אך בשל היכולות המיסטיות שלה היא מודעת לכך שבאנר מגיע מהעתיד. היא משתכנעת לאחר שהוא מסביר לה כי סטריינג' ויתר על האבן מרצונו משום שזו כנראה הייתה חלק מהתוכנית שלו, וכי הם לא מתכננים לשנות את מה שכבר קרה אלא לעשות באבנים שימוש בזמנם שלהם ולאחר מכן להשיבן. רוג'רס וסטארק מנסים לקחת את אבן המחשבה מסוכני הידרה (וקרוסבונז ביניהם) ואת אבן החלל (הטסרקט) מלוקי אך לאחר שהעניינים מסתבכים לוקי בורח עם אבן החלל, ורוג'רס מצליח בקושי להשיג את אבן המחשבה תוך כדי מאבק מול עצמו משנת 2012 שבטוח שהוא לוקי בתחפושת. בעקבות הכישלון, רוג'רס וסטארק מחליטים לבצע מסע נוסף בזמן ולחזור ל-1970 לבסיס S.H.I.E.L.D. בניו ג'רזי. רוג'רס מוצא שם חומר למסע נוסף בזמן במעבדתו של ד"ר פים הצעיר וגם פוגש באהובתו משנות הארבעים, פגי קרטר. סטארק מוצא את אבן החלל וגם מתאחד לשיחה ארוכה עם אביו, הווארד סטארק, וסוגר איתו מעגל, זאת מבלי שהווארד ידע עם מי הוא מדבר.לבסוף כולם חוזרים להווה אך לא מודעים לכך שתאנוס שלח את נביולה מתקופתו כשתולה בצוותם. קלינט מספר לקבוצה על מותה של נטאשה וכולם מתאבלים עליה, בייחוד באנר ורוג'רס. הצוות משבץ את שש האבנים בכפפת אינסוף רובוטית שיצר סטארק. באנר בוחר לעטות את הכפפה על ידו משום שהוא היחיד שמסוגל לשאת כמות אנרגיה עצומה שכזו הכוללת בין היתר קרינת גמא, ומקיש את הנקישה שמבטלת את ההתפוררות מלפני חמש שנים. כתוצאה מכך באנר נפצע קשות בידו אך שורד. במקביל נביולה מביאה להווה את תאנוס, ספינתו וכל צבאו. תאנוס מפציץ את מפקדת הנוקמים ומשמיד אותה כליל, ושולח את צבאו להשחית את כדור הארץ. סטארק, רוג'רס ותור ניגשים להילחם בתאנוס כאשר תור חמוש בגרזן הקרב סטורמברייקר ומיולניר שלו גם יחד. במהלך הקרב הקשה, מתברר כי קפטן אמריקה ראוי ומסוגל לשלוט במיולניר ובגרזן, אך תאנוס מצליח לגבור גם עליו.
נביולה משנת 2014 עוצרת את הוקאיי כשבידו הכפפה, אך בעזרת התערבותן של גאמורה ושל נביולה מהעתיד היא נהרגת. כשנראה שתאנוס עומד להביס את הנוקמים, נפתחים פורטלים זהובים שיוצרים המכשפים, ואל הנוקמים מצטרפים כל מי שהתפוררו לפני 5 שנים ובראשם הפנתר השחור, וונדה מקסימוף, באקי בארנס, דוקטור סטריינג', שומרי הגלקסיה, ספיידרמן, סאם וילסון, הצרעה וחיילים רבים מוואקאנדה, מכשפים, בוזזים ואסגארדים. שני הצבאות מתנגשים במלחמה אכזרית שאליה מצטרפת קפטן מארוול. הנוקמים מנסים במקביל להחזיר את הכפפה עם אבני האינסוף למכונת הזמן לשם השבת האבנים למקומם, ותאנוס מנסה לתפוס את הכפפה תוך מאבק בנוקמים רבים ולבסוף מצליח, אך בבואו להקיש באצבעותיו ולהשמיד את כל החיים ביקום, מתברר כי ברגע האחרון סטארק הצליח להעביר את האבנים אל חליפתו שלו, כיוון שגם הכפפה החדשה הייתה עשויה מננו-חלקיקים, שהוא עצמו יצר. סטארק מחליט להקריב את עצמו ומשתמש בכפפה. הנקישה מפוררת את כל צבאו של תאנוס, ולבסוף, לאחר שצפה בתוכניתו נכשלת, גם את תאנוס בעצמו. סטארק נפצע אנושות מהפעלת הכפפה ומת בזרועותיה של פפר.
כל חברי הנוקמים, כולל ניק פיורי ומריה היל, מתאחדים להלוויה של סטארק ואז מתפזרים לדרכם. פפר ומורגן (בתם של פפר וסטארק) צופות בהקלטה שצילם סטארק יום לפני שחזרו הנוקמים בזמן. תור ממנה את ולקיריה להיות השליטה של אסגארד החדשה, והוא עצמו מצטרף לצוות של שומרי הגלקסיה שהתאחדו מחדש. פיטר קוויל מתכנן לחפש את גאמורה משנת 2014, שגורלה אינו ברור. רוג'רס חוזר שוב בזמן על מנת להשיב את האבנים למקומן, אך לאחר מכן אינו חוזר להווה אלא לשנות ה-40 של המאה ה-20, שם הוא מתאחד עם פגי קרטר. וילסון פוגש את רוג'רס הקשיש, והלה מספר לו כי החליט ללכת בעקבות עצתו של סטארק לחיות חיים מלאים ושהוא מרוצה מחייו החדשים. לאחר מכן הוא מגיש את מגינו לווילסון. בסצנה האחרונה, נראים רוג'רס הצעיר ופגי קרטר רוקדים את הריקוד שהבטיח לה ב-1945 לפני שקפא בקרחון.
בסרט זה, בניגוד לכל שאר סרטי היקום הקולנועי, לא הוקרנה סצנה שאחרי הכתוביות. עם זאת, בגרסה מחודשת של הסרט שהופצה החל מחודשיים לאחר יציאתו לאקרנים, הוקרנו שתי סצינות לאחר כותרות הסיום: האחת מתרחשת במהלך עלילת הסרט, כשלאחר שברוס באנר מציל אנשים מבניין בוער הוא מקבל שיחת טלפון מקפטן אמריקה; ובסצנה נוספת נראים ניק פיורי ומריה היל פוגשים במקסיקו את מיסטריו. סצנה זו היא סצנת הפתיחה של הסרט "ספיידרמן: רחוק מהבית".


== שחקנים ודמויות ==


== הפקה ==
באוקטובר 2014 הכריזו מארוול על המשך של שני חלקים לעידן אולטרון, ששמו הנוקמים: מלחמת האינסוף חלק 1, שהיה אמור לצאת ב-4 במאי 2018, בעוד שחלק 2 תוכנן לתאריך 3 במאי 2019. בחודש אפריל 2015 מארוול הודיעו כי אנתוני וג'ו רוסו יביימו את שני החלקים, ושהצילומים צפויים להתחיל בשנת 2016. באותו החודש, קווין פייגי אמר שהסרטים יהיו שניים, סרטים נפרדים "משום שיש להם יסודות משותפים כאלה, זה הרגיש מתאים לקרוא לסרטים ככה, אבל לא הייתי קורא לזה סיפור אחד בשני חלקים, הייתי אומר שאלו שני סרטים נפרדים". במאי 2015 כריסטופר מרקוס וסטיבן מק'פילי חתמו על כתיבת תסריט לשני הסרטים. בהמשך החודש, האחים רוסו חשפו כי הם ישנו את השם של הסרטים, כדי להוריד יותר את התפיסה השגויה כי הסרטים יהיו סרט אחד גדול שיפוצל ל-2, כשג'ו אמר "הכוונה היא שאנחנו נשנה את השמות, אבל עוד לא חשבנו עליהם עדיין". ביולי 2016, מארוול הסירו את שם הסרט, ופשוט התייחסו אליו כאל סרט ללא שם של הנוקמים. פייגי והאחים רוסו הצביעו על כך ששם הסרט לא נחשף מפני שהוא יסגיר את העלילה עבור הסרט הזה ושל מלחמת האינסוף.
הצילום הראשי החל ב-10 באוגוסט 2017, תחת שם העבודה Mary Lou 2, באולפני פיינווד אטלנטה במחוז פאייט, ג'ורג'יה, יחד עם טרנט אופאלוך כמנהל הצילומים. הסרט, יחד עם מלחמת האינסוף, צולמו בעזרת מצלמות IMAX/Arri 2D, ובכך הפכו לסרטים הראשונים של הוליווד עם מצלמות IMAX דיגיטליות. באותו החודש, התרחשו באזור אפיקי במרכז העיר אטלנטה, ליד תחנת חמש הנקודות מרתה, ופארק פיידמונט. פייגי הצהיר כי הסרטים תוכננו במקור להיות מצולמים בו זמנית, אך במקום זאת החליטו לצלם אותם ברצף, עם ההסבר "אנחנו עושים אותם זה אחר זה, זה הפך למסובך מדי לחצות אותם ככה, ואנחנו מצאנו את עצמנו - שוב, משהו תמיד היה משלם את המחיר, רצינות להיות מסוגלים להתמקד ולצלם סרט אחד ואז להתמקד ולצלם סרט אחר". אנתוני רוסו הרגיש בתחילה שזה הגיוני יותר לצלם את הסרטים בו זמנית מבחינה פיננסית ולוגיסטית בהתחשב במספר הרב של השחקנים, על אף שלכל אחד מהם סרט משלו, והציע כי "בימים מסוימים נצלם סרט אחד ובימים אחרים נצלם את הסרט השני, פשוט נקפוץ קדימה ואחורה". ההפקה הראשונה הסתיימה ב-11 בינואר 2018. צילומים נוספים החל ב-7 בספטמבר 2018, והסתיימו ב-12 באוקטובר 2018. אוונס והמסוורת' הרוויחו 15 מיליון דולר עבור הסרט כל אחד.
ב-7 בדצמבר 2018, עם שחרורו של הטריילר הראשון של הסרט, נחשף שמו ותאריך ההפצה: ה-26 באפריל 2019. אפקטים חזותיים עבור הסרט נוצרו על ידי Industrial Light & Magic, Weta Digital, DNEG, Framestore, Cinesite, Digital Domain, Rise, Lola VFX, Cantina Creative, Capital T, Technicolor VFX ו-Territory Studio.


== מוזיקה ==
ביוני 2016 הכריזו אולפני מארוול כי אלן סילבסטרי, שהלחין את הפסקול לסרט "הנוקמים", חוזר להלחין גם את הפסקול לסרטים "מלחמת האינסוף" ו"סוף המשחק".


== הפצה ==
הנוקמים: סוף המשחק יצא בארצות הברית ובבריטניה ב-26 באפריל 2019, ב-IMAX ובתלת מימד. במקור הסרט היה אמור לצאת בארצות הברית ב-3 במאי 2019, אך התאריך הוקדם על מנת להפחית את כמות הספוילרים שיגיעו לשוק האמריקאי מטריטוריות שבהן הושק הסרט קודם לכן.
ביוני 2019 פורסם כי הסרט יצא לאקרנים בגרסה חדשה ב-28 ביוני. בגרסה החדשה מוחלף הקטע המסיים של הסרט, המכיל כתוביות. הגרסה מכילה חוץ מכתוביות סיום גם סצנה אחרי הכותרות, הוקרה לסטן לי, סצנה מיוחדת של הענק הירוק והצצה לסרט ספיידרמן: רחוק מהבית. ￼￼אורך הסרט בגרסתו החדשה הוא 188 דקות, 7 דקות יותר מהגרסה הקודמת.


== ביקורות והכנסות ==


=== ביקורות ===
הסרט זכה לקבל ביקורות מעולות, ובאתר IMDb בשבוע הראשון ליציאתו לאקרנים קיבל ציון של כ-9 על ידי כ-200,000 מדרגים ואף היה ב-Top 10. הסרט קיבל דירוג מבקרים של 94% באתר Rotten Tomatoes.


=== הכנסות ===
בסוף השבוע הראשון, הסרט שבר את שיאי ההכנסות עם מעל 357 מיליון דולר בצפון אמריקה ומעל 1.223 מיליארד דולר ברחבי העולם. הסרט הכניס יותר מ-2.7 מיליארד דולר ברחבי העולם והפך לסרט המכניס ביותר בכל הזמנים תוך שהוא עוקף את הסרט אוואטר שהחזיק בשיא, עד שהקרנת הסרט אוואטר בסין הקפיצה אותו חזרה אל המקום הראשון.


=== בישראל ===
גם בישראל הסרט זכה לשיא רב של הקרנות וצפיות בקולנוע מאז "וונדר וומן" ב-2017 וזכה לאהדה רבה בקרב המבקרים.


== קישורים חיצוניים ==

 אתר האינטרנט הרשמי של הנוקמים: סוף המשחק (באנגלית) הנוקמים: סוף המשחק, ברשת החברתית טוויטר
 "הנוקמים: סוף המשחק", במסד הנתונים הקולנועיים IMDb (באנגלית)
 "הנוקמים: סוף המשחק", באתר AllMovie (באנגלית)
 "הנוקמים: סוף המשחק", באתר Rotten Tomatoes (באנגלית)
 "הנוקמים: סוף המשחק", באתר Box Office Mojo (באנגלית)
"הנוקמים: סוף המשחק", באתר Metacritic (באנגלית)
"הנוקמים: סוף המשחק", באתר אידיבי
"הנוקמים: סוף המשחק", באתר דיסני+ סרטים (באנגלית)
 "הנוקמים: סוף המשחק", במסד הנתונים הקולנועיים KinoPoisk (ברוסית)ביקורות

 נתנאל שלומוביץ, "הנוקמים: סוף המשחק": היקום של מארוול בא לקצו המפתיע, באתר הארץ, 25 באפריל 2019
ארז דבורה, ביקורת סרט - "הנוקמים: סוף המשחק": גדול יותר, חזק יותר, טוב יותר, באתר ynet, 25 באפריל 2019
אילן קפרוב‏, היה סוף: היקום המורחב של מארוול סיפק לנו את הסיום שאנחנו ראויים לו, באתר וואלה!‏, 25 באפריל 2019
יובל שיפמן, ביקורת: "הנוקמים: סוף המשחק" - מארוול בשיא תפארתה, באתר פרוגי, 25 באפריל 2019
יאיר רוה, שיבת המלכים: "הנוקמים: סוף המשחק" עושה חשק לעוד, באתר כלכליסט, 28 באפריל 2019
אור סיגולי, ‏"הנוקמים: סוף המשחק" הוא כל מה שקיווינו שיהיה, באתר גלובס, 3 במאי 2019


== הערות שוליים ==