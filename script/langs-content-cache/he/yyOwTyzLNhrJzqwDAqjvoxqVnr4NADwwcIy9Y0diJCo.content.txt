revision: 36222798
title: "\u05D9\u05D5\u05E8\u05DD \u05E7\u05D5\u05E8\u05DF"
url: https://he.wikipedia.org/wiki/%D7%99%D7%95%D7%A8%D7%9D_%D7%A7%D7%95%D7%A8%D7%9F


---

יורם קורן (נולד ב-1 באוגוסט 1938) הוא פרופסור מחקר אורח בפקולטה להנדסת מכונות בטכניון ופרופסור אמריטוס בפקולטה להנדסת מכונות באוניברסיטת מישיגן, אן ארבור, בארצות הברית. פרופסור קורן הוא עמית של ארבע ארגונים: IEEE, ASME, SME, CIRP.


== ביוגרפיה ==
קורן נולד וגדל בתל אביב. הוא למד בבית ספר העממי "השחר" ובתיכון עירוני א' בתל אביב. את שירותו בצה"ל עשה בחיל האויר כטכנאי אלקטרוניקה, ועסק בתיקון מכשירי קשר וניווט במטוסים. לאחר מכן המשיך לשרת בקבע.
בין השנים 1961–1965 למד קורן לתואר ראשון בטכניון במחלקה להנדסת חשמל, מגמת אלקטרוניקה, והמשיך שם לתואר שני.
את לימודי הדוקטורט עשה קורן בפקולטה להנדסת מכונות בהנחיית אהוד לנץ, אותם סיים בינואר 1971.
בפברואר 1971 מונה קורן למרצה בפקולטה להנדסת מכונות, קודם לדרגת מרצה בכיר (1975–1980), ולאחר מכן קיבל מינוי לדרגת פרופסור חבר (1980–1985).
בינואר 1986 עבר קורן לאוניברסיטת מישיגן, שם כיהן כפרופסור מן המניין בפקולטה להנדסת מכונות, עד ליציאה לגמלאות בשנת 2014.
בשנת 2004 נבחר קורן לאקדמיה הלאומית להנדסה בארצות הברית (NAE), "עבור תרומות למדע, לחינוך וליישומים של מערכות ייצור עם קונפיגורציה הניתנת לשינויים, רובוטיקה, ובקרת מערכות ייצור".
החל משנת 2015 קורן הוא פרופסור מחקר אורח בטכניון.
הוא מכהן גם כפרופסור אמיריטוס מחלקה להנדסת מכונות באוניברסיטת מישיגן.


== מחקר ==
מחקריו של קורן התמקדו ב-4 תחומים:

בקרה אוטומטית ובקרת CNC לייצור חלקים מדויקים עבור תעשיית המתכת ותעשיות אחרות.
רובוטיקה, בדגש על פיתוח אלגוריתמים להפעלת רובוטים ניידים בניווט עצמי, ושימוש באלגוריתמים בניווט כיסא גלגלים לנכים.
מערכות ייצור שניתנות לשינויים זולים ומהירים במבנן, על מנת להתאימן במהירות לצורכי השוק העדכנים.
תכנון מערכת תעשייתית לייצור מוצרים אינדיבידואלים במחיר מוזל. לדוגמה: מזרקת מים שתוכננה על ידי הצרכן.


=== בטכניון ===
משנת 1971 עסק קורן בפיתוח אלגוריתמים עבור מערכת בקרת מחשוב דיגיטלית אוטומטית לייצור חלקים מדויקים עבור תעשיות מתכת. קורן היה הראשון בעולם שפיתח בקרת מחשב אדפטיבית למערכת דיגיטלית לכרסומת (1973) ולמחרטה (1978).
בשנת 1979 החל קורן במחקר בתחום הרובוטיקה בטכניון. לצורכי המחקר החליטה הנהלת הטכניון להקים מעבדה לרובוטיקה. לצורך מימון הבנייה, הוחלט לאסוף תרומות בפלורידה, ארצות הברית. במהלך שנת שבתון בשנת 1980, שהה קורן בארצות הברית, שם הוא נתן מספר הרצאות בפלורידה עבור התורמים על חשיבות מחקר הרובוטיקה לישראל. תוך שנה נאספו מיליון דולר.
בשנת 1982 הוקמה המעבדה לרובוטיקה בפקולטה להנדסת מכונות בטכניון. קורן התמנה לראש המעבדה לרובוטיקה.
אחד מהפרויקטים שפותחו במעבדה היה רובוט סיעודי, שנועד לסייע לחולה בזמן האשפוז ולהקל על הצוות של בית החולים.


=== באוניברסיטת מישיגן ===
בזמן שהותו באוניברסיטת מישיגן, המחקר של קורן התמקד בשני מישורים:

כתיבת אלגוריתמים פורצי דרך העוסקים בהנעה של רובוטים ניידים בסביבה עם מכשולים. הוא כתב מספר מאמרים המסבירים את אלגוריתם ההפעלה ורשם שני פטנטים הקשורים להנעה של רובוטים בין מכשולים.
יצירת מערכות ייצור עם קונפיגורציה משתנה  ופיתוח הבסיס המדעי שלהן.


==== רובוטיקה ====
בשנת 1987 פיתח קורן יחד עם יוהאן בורנשטיין את הרובוט הנייד "כרמל" (CARMEL), שנע באמצעות גלגלים ותוכנן כך, שהוא יוכל לנוע בסביבה עם מכשולים בלתי צפויים. הרובוט פותח לצורכי סיוע בתחזוקה של כורים גרעיניים. ב-1988 צוות של CNN הגיע למעבדה במישיגן כדי לראיין את קורן. בראיון של 3 דקות CNN הדגים את הביצועים של הרובוט כרמל. בשנת-1992 האגודה האמריקאית לאינטליגנציה מלאכותית בדקה 10 רובוטים ניידים והרובוט כרמל הגיע למקום ראשון.
בשנת 1991 קיבל קורן מענק של 220,000 דולר מהקרן הלאומית האמריקאית למדע לפיתוח רובוט נחש מכני, שנע אוטונומית בין מכשולים בעזרת חיישנים. קורן, יחד עם הסטודנט שלו ינסונג שן, פיתח רובוט נחש בעל שש חוליות ו"ראש" עם מצלמה מותקנת. האלגוריתמים שפותחו בזמן המחקר אפשרו לנחש לעקוף מכשולים בלתי צפויים בשטח.


==== מערכות ייצור עם קונפיגורציה משתנה ====
בשנת 1995 הגיש קורן הצעת מחקר לאקדמיה הלאומית למדעים לפיתוח מערכת ייצור מסוג חדש, שבה התפוקה של המערכת ניתנת לשינויים מהירים כדי להתאימה לדרישות השוק. מתוך 186 הצעות מחקר שהוגשו, התקבלו 4 בלבד. ההצעה של קורן להקמת מרכז מחקר למערכות ייצור עם קונפיגורציה משתנה זכתה במימון של 32.5 מיליון דולר לתקופה של 11 שנים (1996 עד 2007).
המרכז לפיתוח מערכות ייצור עם קונפיגורציה משתנה (RMS) קיבל מענק כספי מיצרני כלי רכב (ג'נרל מוטורס, קטרפילר, קרייזלר ופורד), חברות תעופה (בואינג) ועוד כ-25 חברות קטנות של ספקים לחברות אלה. סך הכל, מרכז המחקר של RMS קיבל מענקי מחקר בסך 47 מיליון דולר בין השנים 1996–2011. המרכז פיתח את הבסיס המדעי של RMS, וארכיטקטורה חדשה של מערכת הייצור. מכונות חדשות הותקנו בבתי-חרושת ונכתבה תוכנה חדשה שעוזרת למימוש RMS בבתי חרושת. קורן ניהל את המרכז ERC-RMS בין השנים 1996–2010.


== תלמידיו ==
תחת הנחייתו סיימו לימודי דוקטורט 33 סטודנטים: 6 סטודנטים בטכניון ו-27 סטודנטים באוניברסיטת מישיגן.
בין תלמידיו של קורן נמנים:

משה שפיטלני – כיהן כדיקן של בית הספר ללימודי מוסמכים בטכניון בין השנים 2006–2011.
משה שהם – כיהן כפרופסור לרובוטיקה בפקולטה להנדסת מכונות בטכניון, וייסד את חברת מזור רובוטיקה, שמוצר הדגל שלה הייתה מערכת הנחיה רובוטית לניתוחי עמוד השדרה.
שרגא שובל – דיקן הפקולטה להנדסה באוניברסיטת אריאל.
יוהאן בורנשטיין – פרופסור מחקר באוניברסיטת מישיגן.


== פרסומים ==
לאורך הקריירה שלו, פרופסור קורן פרסם 340 מאמרים אקדמיים והוציא לאור ארבעה ספרים:


== פטנטים ==
פרופסור קורן רשם 14 פטנטים בארצות הברית בנושא אלגוריתמים לרובוטים ניידים, ביניהם: פטנט על רובוט מתנפח (עליו קיבל פרס עירית חיפה), שני פטנטים בתחום CNC, ו-7 פטנטים בתחום RMS.


== פרסים ותוארי כבוד ==
1984 – פרס על ספר לימוד שניתן על-ידי איגוד SME עבור הספר Computer Control of Manufactory System
1985 – פרס דורי של עיריית חיפה עבור הספר Robotics For Engineers
1993 – פרס דורי של עיריית חיפה עבור ההמצאה ״רובוט מתנפח״, בשיתוף עם פרופסורים גרוסמן ושוהם
1999 –	פרס אנור של איגוד ASME עבור פיתוח טכנולוגית ייצור חדשה
2004 – פרס יפני על שם הידו הנפוסה להמצאה פורצת-דרך באוטומציה
2004 – חבר האקדמיה הלאומית להנדסה של ארצות הברית
2006 – מדליה להנדסת ייצור על שם מרצ׳נט שניתן על-ידי איגודים ASME ו SME
2007 – מדליית זהב של איגוד SME
2012 – פתיחה חגיגית של חדר-ישיבות על-שם יורם ואלינה קורן באוניברסיטת מישיגן
2015 – תואר כבוד של איגוד SME


== חיים אישיים ==
יורם קורן נשוי לאלינה (בעלת תואר שני בספרות מאוניברסיטת חיפה). אלינה לימדה בנהלל, בטכניון, במדרשת רופין ובאוניברסיטת חיפה. בארצות הברית היא הייתה מרצה לעברית באוניברסיטת מישיגן. לזוג נולדו שני ילדים, שלומי ואסתר.


== קישורים חיצוניים ==

Yoram Koren גוגל סקולאר
יורם קורן, באתר הטכניון
האתר של יורם קורן באתר אוניברסיטת מישיגן (באנגלית)
השקת חדר-ישיבות על-שם יורם ואלינה קורן


== הערות שוליים ==