revision: 34936572
title: "\u05E2\u05D5\u05D3\u05D3 \u05D1\u05E8 \u05DE\u05E2\u05D5\u05D6"
url: https://he.wikipedia.org/wiki/%D7%A2%D7%95%D7%93%D7%93_%D7%91%D7%A8_%D7%9E%D7%A2%D7%95%D7%96


---

עודד בר מעוז (נולד בשנת 1972) הוא קצין בדרגת אלוף-משנה, בעברו שימש מפקד גדוד 931 וכראש מחלקת הבטיחות בזרוע היבשה וכקצין בטיחות ראשי.


== שירות צבאי ==
עם גיוסו לצה"ל בשנת 1990 שובץ בחטיבת הנח"ל. בנח"ל עבר בר מעוז הכשרה כלוחם, קורס מ"כים חי"ר וקורס קציני חי"ר. עם סיום הקורס שימש כמפקד צוות בבה"ד 1 ולאחר מכן שימש מפקד מחלקה בפלוגה המסייעת של גדוד 931, וכמפקד פלוגה בגדוד והוביל אותה בלחימה בדרום לבנון.
לאחר מהומות מנהרת הכותל ב-1996 הוטל על בר מעוז להקים ולפקד על פלוגת החוד של גדוד חרוב. שישה מחיילי הפלוגה נהרגו קודם לכן בלחימה, ובר מעוז שיקם את הפלוגה והוביל אותה בפעילות מבצעית ביהודה ושומרון.
בשנת 2001 מונה לסגן מפקד גדוד 932 ולחם במבצע חומת מגן. בשנת 2003 השתלם במכללה הבין-זרועית לפיקוד ולמטה וסיים את לימודיו בהצטיינות. לאחר מכן שימש כקצין המבצעים של עוצבת הפלדה ובשנת 2005 מונה לראש ענף חי"ר במרכז לאימונים באש שבבסיס צאלים. בשנים 2007–2009 שימש בר מעוז כמפקד גדוד 931 ובהמשך שימש כסגן מפקד חטיבת יהודה.
בשנת 2011 השתלם בר מעוז במשך שנה בקורס מתקדם לפיקוד ומטה במכללה הרב חילית לפיקוד ומטה (Joint Services Command and Staff College) של צבא בריטניה. בשנים 2012–2014 שימש כראש ענף תורה וכשירויות במפקדת קצין חי"ר וצנחנים ראשי ולאחר מכן הועלה לדרגת אלוף-משנה ומונה לראש מחלקת הבטיחות וביקורת איכות של זרוע היבשה. בשנת 2017 החליט הרמטכ"ל גדי איזנקוט להרחיב את היקפי הסמכות והאחריות של התפקיד והוא מונה לקצין בטיחות ראשי לצה"ל. בספטמבר 2018 סיים את תפקידו.
בר מעוז נשוי למיטל ואב לארבע בנות. בעל תואר ראשון בלוגיסטיקה וכלכלה מאוניברסיטת בר-אילן ותואר שני בדיפלומטיה וביטחון מאוניברסיטת תל אביב.


== הערות שוליים ==