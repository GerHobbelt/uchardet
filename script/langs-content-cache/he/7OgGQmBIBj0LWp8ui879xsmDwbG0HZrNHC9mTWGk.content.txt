revision: 36176336
title: Chaplin
url: https://he.wikipedia.org/wiki/%D7%91%D7%9F_%D7%A6%27%D7%A4%D7%9C%D7%99%D7%9F


---

בן צ'פלין (באנגלית: Ben Chaplin; נולד ב-31 ביולי 1969) הוא שחקן אנגלי.


== ביוגרפיה ==
בן צ'פלין נולד בשם בנדיקט ג'ון גרינווד (Benedict John Greenwood) בווינדזור שבמחוז ברקשייר באנגליה. הוא בנם של סינתיה (שם נעורים צ'פלין) ופיטר גרינווד. יש לו שתי אחיות, שרה ורחל, ואח אחד, ג'סטין. צ'פלין החל להתעניין במשחק בנעוריו כשהופיע בהצגה בבית הספר. הוא למד בבית הספר "Princess Margaret Royal Free School", ובגיל 17 נרשם לבית ספר גילדהול למוזיקה ודרמה. בתחילת קריירת המשחק שלו עבד גם בעבודות מזדמנות בין השאר בעבודות פקידות שונות וכסטטיסטיקאי. בסופו של דבר החל להופיע בדרמות של ה-BBC ובסרטי קולנוע בריטיים שונים. הוא בחר את שם הנעורים של אמו כשם הבמה שלו.


=== קריירה ===
ב-1992 הופיע צ'פלין בתפקיד הגדול הראשון שלו בסרט הטלוויזיה "Bye Bye Baby" של ערוץ 4 לצדם של ג'יימס פיורפוי וג'ייסון פלמינג. ג'יימס אייבורי ואסמאעיל מרצ'נט ליהקו אותו בתפקיד משרת בסרט "שארית היום" ובדמות קון ויינרייט בסרטם "Feast of July" (מ-1995). צ'פלין קיבל ביקורות חיוביות על הופעתו בתפקיד טום וינגפילד בהפקה הבימתית של סם מנדס למחזה "ביבר הזכוכית" (1995) בלונדון. בשנים 1995 עד 1998 שיחק בדמות מתיו מאלון האגורפובי בסיטקום הבריטי "Game On" ששודר ב-BBC2. הבמאי האמריקאי מייקל להמן ליהק את צ'פלין בתפקיד צלם הנלכד בין שתי נשים (אומה תורמן וג'נין גרופלו) בסרט "על נשים, גברים וחיות אחרות" מ-1966, שהוא גרסה מודרנית של המחזה "סיראנו דה ברז'ראק".
ב-1997 שיחק צ'פלין בתפקיד מוריס טאונסנד בסרט "העלמה מכיכר וושינגטון", עיבוד לרומן באותו שם, בכיכובה של ג'ניפר ג'ייסון לי. הסרט קיבל ביקורות חיוביות אבל נכשל בקופות הכרטיסים. ב-1998 הופיע צ'פלין בדמות הטוראי בל בסרט "הקו האדום" בבימויו של טרנס מאליק. בשנת 2000, אחרי דחיות מרובות, יצא לאקרנים הסרט "נשמות תועות" שצולם בשנת 1998. צ'פלין גילם בסרט את פיטר קלסון.
ב-2001 הופיע צ'פלין בדמות פקיד בנק שרוכש כלה בהזמנה מרוסיה (ניקול קידמן) בסרט "משחקים מפתים". ב-2002 כיכב בסרט "נוסחה לרצח" לצדה של סנדרה בולוק בתפקיד השותף לחקירות רצח. ב-2002 השתתף לצדה של מישל יאו בסרט הטאיוואני "The Touch", וב-2004 גילם את ג'ורג' וילרס, דוכס בקינגהאם השני  בדרמה הרומנטית "המין היפה", שמתרחש בעולם התיאטרון הבריטי בשנות השישים של המאה השבע עשרה. ב-2005 שיחק בתפקיד משנה בסרט " כרומופוביה", מותחן אפל בכיכובם של פנלופה קרוז, רייף פיינס ואיאן הולם. ב-2005 הופיע צ'פלין בתפקיד קטן בסרט "העולם החדש", סרטו של טרנס מליק על פרשת האהבים בין פוקהונטס (קוריאנקה קילצ'ר) לבין קפטן ג'ון סמית' (קולין פארל). ב-2006 שיחק בסרט "Two Weeks" בדמות אחד מארבעה אחים החוזרים הביתה כדי להיפרד מאמם החולה (סאלי פילד). ב-2007 הופיע צ'פלין בתפקיד משנה בסרט הפנטזיה לילדים "סוס המים". צ'פלין גילם את שחקן התיאטרון הקולנוע האנגלי ג'ורג' קולוריס  בסרט "אני ואורסון ולס" משנת 2009 בבימויו של ריצ'רד לינקלייטר.על תפקידו במחזה "ביבר הזכוכית" היה צ'פלין מועמד לפרס אוליבייה להופעה הטובה ביותר בתפקיד משנה, והיה מועמד לפרס טוני לשחקן הטוב ביותר על הופעתו במחזה "Retreat from Moscow". ב-2005 הופיע צ'פלין במחזה "This Is How It Goes" בתיאטרון דונמאר ורהאוס, ב-2007 שיחק במחזה "The Reporter" בתיאטרון המלכותי הלאומי, וב-2012 השתתף במחזה "Farewell to the Theatre" בתיאטרון המפסטד. ב-2013 שיחק בסדרת הטלוויזיה "Dates" של ערוץ 4. עוד בקולנוע גילם את דמות אביה של סינדרלה בסרט "סינדרלה" משנת 2015.
בשנת 2020 התארח בסדרת הטלוויזיה "מכתב למלך" בשירות הסטרימינג של נטפליקס.


=== חיים אישיים ===
לצ'פלין היו מערכות יחסים עם השחקנית ההודית ראני מוקרג'י  ועם השחקנית האמריקאית מייגן דודס . ב-2009 החל לצאת עם רוצ'יו אוליבר.


== פילמוגרפיה ==


=== קולנוע ===
שארית היום (1993)
(1995) Feast of July
על נשים, גברים וחיות אחרות (1996)
העלמה מכיכר וושינגטון (1997)
הקו האדום (1998)
נשמות תועות (2000)
משחקים מפתים (2001)
נוסחה לרצח (2002)
(2002) The Touch
המין היפה (2004)
כרומופוביה (2005)
העולם החדש (2005)
(2006) Two Weeks
סוס המים (2007)
אני ואורסון ולס (2009)
דוריאן גריי (2009)
לונדון בולווארד (2010)
דרכים לחיות לנצח (2010)
טוויקסט (2011)
(2013) The Wipers Times - סרט טלוויזיה
(2014) War Book
סינדרלה (2015)
ילד קטן (2015)
המרגל סנודן (2016)
האגדה של טרזן (2016)
טובת הילד (2018)
דרכים (2019)
החפירה (2021)


=== טלוויזיה ===
(1995) Game On
מד דוגס (2012-2011) – סדרה בריטית
עולם ללא קץ (2012)
(2013) Dates
הסודות (2014)
דול ואם (2014)
מישהו יודע את שמי (2015)
מד דוגס (2016-2015) – סדרה אמריקאית
חצר עץ התפוח (2017)
מיתוסים אורבניים (2017)
(2018) Press‏
מכתב למלך (2020)
נשות הלעולם לא (2021-הווה)
גברת דייוויס (2023)


== קישורים חיצוניים ==
 בן צ'פלין, במסד הנתונים הקולנועיים IMDb (באנגלית)
בן צ'פלין, באתר "אידיבי", מאגר הידע העברי לקולנוע ישראלי ועולמי
 בן צ'פלין, באתר AllMovie (באנגלית)
 בן צ'פלין, במסד הנתונים הקולנועיים KinoPoisk (ברוסית)


== הערות שוליים ==