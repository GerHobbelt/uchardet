revision: 32625020
title: "\u05D4\u05E4\u05D0\u05E8\u05E7 \u05D4\u05DC\u05D0\u05D5\u05DE\u05D9 \u05D0\
  \u05D9\u05D9\u05D2\u05D5\u05D0\u05E1\u05D8\u05D5\u05E8\u05D8\u05E1"
url: https://he.wikipedia.org/wiki/%D7%94%D7%A4%D7%90%D7%A8%D7%A7_%D7%94%D7%9C%D7%90%D7%95%D7%9E%D7%99_%D7%90%D7%99%D7%99%D7%92%D7%95%D7%90%D7%A1%D7%98%D7%95%D7%A8%D7%98%D7%A1


---

הפארק הלאומי אייגואסטורטס ואגם סנט מאוריסי (בקטלאנית: Parc Nacional d'Aigüestortes i Estany de Sant Maurici) נמצא ברכס הרי הפירנאים הספרדי, בתחומי הקהילה האוטונומית קטלוניה בספרד. הוא אחד מארבעה עשר פארקים לאומיים בספרד, ששניים מהם נמצאים בהרי הפירנאים ואחד בתחומי קטלוניה.
הפארק הוקם בשנת 1955. שטחו של הפארק 141 קמ"ר, ויחד עם אזור החיץ סביבו, השמור בחוקים פחות קפדניים, הוא מקיף 267 קמ"ר. נופיו מתאפיינים בהרים לא מיושבים, פסגות בגובה 1,600 עד 3,017 מטרים, קרוב ל-200 אגמים, ומספר מפלי מים. החי בשמורה כולל את יעל הפירנאים, צפיר הפירנאים, אייל הכרמל, מרמיטות, הרמין, סמורים, עיט זהוב ועוד. חוקי השמורה אוסרים כל ניצול של משאבי הטבע, כולל ציד, דיג ומחנאות בתחומי השמורה.
נופי הפארק מושכים מטיילים מכל רחבי העולם. חלק מבלים בפארק בטיולים חד יומיים ולנים במלונות והוסטלים בעיירות שבפירינאים. אחרים יוצאים לטרקים ארוכים בני ימים אחדים ועד חודשים רצופים, לכל אורכו של מסלול GR11 שחלקו עובר בפארק, ממזרח למערב. מסלולו של הGR11 עושה דרכו מהים התיכון ועד לאוקיינוס האטלנטי. מסלול לאורך 960 קילומטר והוא כולל 42,500 מטר של עליות.
הכניסה לשטח הפארק עם רכב פרטי אסורה. תחבורה ציבורית של רכבי שטח יוצאת מהכפרים אספוט (Espot) ובואי (Boí) ומעמק ארן. בתחומי הפארק מסלולי הליכה רבים ועובר בו קטע מהמסלול הארוך GR-11. בתחומי השמורה 10 בקתות הרים (refugi), המשמשות ללינת מטיילים.
לפארק כמה כניסות. האחת ממזרח סמוך לעיירה אספוט (Espot). כניסה זו מובילה אל אגם סנט מאוריסי. מהכניסה של אספוט ניתן לעלות במוניות ג'יפים אל אגם מאוריסי, ואף לרדת ממנו באמצעותן. תמורת תשלום. המוניות יוצאות מתחנת המידע שבעיירה אספוט.
כניסה נוספת מדרום-מערב, מהעיירה בוי (Boi).
סמוך לעיירה בייאיה (Viella) קיימת כניסה נוספת לאזור אגמי קולומרס (Colomers). גם אל אגם קולומרס, הסמוך לעיירה בייאיה Viella, אפשר לעלות במוניות (Taxis) אל אגם קולומרס הגדול ואל רפיוג'י קולומרס.
בתחומי פארק אייגואסטורטרס גדלים בחודשים יוני, יולי ואוגוסט, פרחי קיץ גדולים, צבעוניים מרשימים ביותר. ביניהם סחלבים, אצבעונית ארגמנית, איריס רחב עלים (Iris latifolia) שצבעו סגול עמוק-כחול.

			
			
		
		
			
			
		
		
			
			
		


== קישורים חיצוניים ==

 אתר האינטרנט הרשמי של הפארק הלאומי אייגואסטורטס
מעין בן דע, ‏פסגות המכושפים בפארק הלאומי אגואסטורטס, באתר GoTravel
מנחם מרקוס, ‏מסלול בשמורת אגואסטורטס, באתר GoTravel