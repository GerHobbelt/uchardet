revision: 36618056
title: "\u05E8\u05D5\u05D1\u05D5\u05D8\u05E8\u05D9\u05E7\u05D9\u05DD"
url: https://he.wikipedia.org/wiki/%D7%A8%D7%95%D7%91%D7%95%D7%98%D7%A8%D7%99%D7%A7%D7%99%D7%9D


---

רובוטריקים (באנגלית: Transformers, בתרגום חופשי: "משני צורה"; ביפנית: トランスフォーマー) הוא זיכיון מדיה שנוצר על ידי חברת הצעצועים היפנית טאקארה ואשר הורחב לליין צעצועים ולסדרות אנימציה בידי חברת הסברו האמריקאית. הזיכיון החל בשנת 1984 עם שידורה של סדרת האנימציה "הרובוטריקים", והוא מתמקד בשתי סיעות של רובוטים חייזרים משני צורה ובמאבקן הבלתי פוסק לצורך השמירה על השלום (Autobots, בתרגום העברי "הרובוטריקים") והשליטה (Decepticons, בתרגום העברי "השקרניקים"). במהלך ההיסטוריה ארוכת השנים לקיומו של הזיכיון, הוא הורחב וכלל חוברות קומיקס, סדרות אנימציה, משחקי מחשב וסרטי קולנוע.
סדרת האנימציה המקורית וליין הקומיקס באותו שם של חברת מארוול קומיקס יוחסו לרוב בתור "רובוטריקים: הדור הראשון". גם סדרת האנימציה וגם סדרת הקומיקס זכו לסדרות ספין אוף, כמו חוברות קומיקס על "הדור השני" או סדרת האנימציה "מלחמות החיות", שהתרחבה ליקום בדיוני משלה. דמויות מהדור הראשון זכו לשני אתחולים בידי חברות הקומיקס Dreamwave Productions ‏(2001) ו-IDW Publishing ‏(2005).
בסוף שנות ה-90 ותחילת שנות ה-2000 היו גלגולים נוספים לסיפורם של הרובוטריקים בסדרת "רובוטים במסווה" והמשכיה "ארמדה", "אנרג'ון" ו"סייברטרון", אשר התרחשו ביקום נפרד שנקרא "טרילוגיית יוניקרון". סרט לייב אקשן יצא בשנת 2007, והצלחתו הובילה לשלושה המשכים שוברי קופות. בהמשך, סדרת "רובוטריקים אנימייטד" שילבה בין סדרת הדור הראשון, סרט הלייב אקשן ויקום יוניקרון. שתי הסדרות האחרונות שבסדרות האנימציה נקראו "רובוטריקים פריים" ו"רובוטריקים: המלחמה על סייברטרון - הטרילוגיה" ושילבו אלמנטים מסרטי הקולנוע באנימציית CGI.
מאז שנת 1994 החל להתקיים מדי שנה כנס חובבים בשם "בוט-קון", שאירח אמנים כמו פיטר קאלן (מדבב קולו של מנהיג הרובוטריקים אופטימוס פריים), פרנק ולקר (מדבב קולו של מנהיג השקרניקים מגהטרון), כותבי הקומיקסים סיימון פורמן ובוב בודיאנסקי, יוצרי המוזיקה סטן בוש ווינס דיקולה והתסריטאים אלכס קורצמן ורוברטו אורקי.
זיכיון הסרטים של הרובוטריקים מדורג במקום ה-14 ברשימת הזיכיונות שוברי הקופות הגדולים בכל הזמנים.


== רובוטריקים: דור ראשון (1984–1993) ==
 ערכים מורחבים – רובוטריקים (מארוול קומיקס), הרובוטריקים (סדרת טלוויזיה)"דור ראשון" הוא מונח רטרואקטיבי עבור דמויות הרובוטריקים שהופיעו בין השנים 1984 ל-1993. הרובוטריקים החלו למעשה בליין צעצועים יפני בתחילת שנות ה-80 של המאה ה-20 בשם "מיקרומן" ו"דיאקלון". הראשון מביניהם הציג אקשן פיגרס בדמות אנוש, בעוד השני הציג רובוטים המסוגלים לשנות צורה לכלי רכב יומיומיים, מכשירים אלקטרוניים וכלי נשק. בשל הצלחת ליין הצעצועים של כוח המחץ, אשר עשה שימוש בטכנולוגיית מיקרומן, חברת הסברו קנתה את הזכויות לצעצועי דיאקלון והצטרפה לחברת טאקארה. הכותבים ג'ים שוטר ודניס אוניל נשכרו בידי הסברו כדי ליצור את סיפור הרקע. לאחר מכן, בוב בודיאנסקי יצר את מרבית דמויות הרובוטריקים והעניק שמות ואישויות לרבים מצעצועי דיאקלון. השם "אופטימוס פריים" - מנהיג הרובוטריקים - היה רעיונו של אוניל, בעוד "מגהטרון" - מנהיג השקרניקים - היה של בודיאנסקי.הרעיון המרכזי מאחורי הדור הראשון היה שאופטימוס פריים הגיבור, מגהטרון הנבל וחייליהם הטובים ביותר התרסקו בכדור הארץ הפרהיסטורי בספינות החלל שלהם, לפני שהתעוררו לחיים בשנת 1985. כוכב הלכת שלהם, סייברטרון, נמשך אל עבר כדור הארץ כתוצאה מהמלחמה המתמשכת ביניהם. במקור, חוברות הקומיקס של הרובוטריקים מבית מארוול קומיקס היו חלק מיקום מארוול, וכללו את הופעתן של דמויות כמו ספיידרמן וניק פיורי בין היתר, וביקור קצר בארץ הפראית.
סדרת האנימציה של הרובוטריקים החלה באותה תקופה, בהפקתם של אולפני סאנבוו ומארוול הפקות (הסברו הפקות לעתיד). מתחילתה של הסדרה, היא סתרה את סיפורי הרקע של בודיאנסקי והציגה את הרובוטריקים כשהם מחפשים אחר מקורות אנרגיה ומתרסקים כשהשקרניקים דולקים בעקבותיהם. דמותו של שוק וייב (גל-הלם בתרגום בעברית) הוצגה כנאמנה למגהטרון ושומרת על סייברטרון בהיעדר אדונה, בעוד בקומיקס הוא מבקש לחתור תחתיו ולקחת פיקוד על השקרניקים. סדרת הטלוויזיה שינתה לחלוטין גם את סיפור המקור של הדינוטריקים, הפיכתו של ג'טפייר לשקרניק (נקרא סקיי פייר בסדרה, שמי אש בתרגום בעברית), תיאורם של הטרקטוריקים (שמשתלבים יחדיו והופכים למשמידן), ואומגה סופרים. הקומיקס של מארוול מבסס כבר מתחילתו את העובדה שפריים מחזיק במטריקס היצירה, שמעניק חיים למכונות. אולם, רק בפרק כפול של העונה השנייה בסדרת הטלוויזיה מתואר מחשב-העל וקטור סיגמא, שמעניק חיים לרובוטריקים, וכן את שומרו אלפא טריון.בשנת 1986 יצא "רובוטריקים: הסרט", שמתרחש בשנת 2005. הסרט מציג את המטריקס בתור "מטריקס המנהיגות של הרובוטריקים", ובו אופטימוס פריים הגוסס מעניק אותו לאולטרה מגנוס לאחר קרב אחרון עם מגהטרון. אולם, כשפריים מת הוא מפיל את המטריקס. הוט-רוד מספיק לתפוס את המטריקס, ובהמשך הסרט הופך למנהיג הבא של הרובוטריקים, רודימוס פריים. יוניקרון, רובוט ענק שטורף עולמות, חושש מכוחו הרב של המטריקס ומגייס את מגהטרון ואת שאר חייליו להשמיד את המטריקס. הוא יוצר מחדש את מגהטרון, שניזוק קשה בקרב נגד אופטימוס, והופך אותו לגלבטרון. בומב-של (פצץ בתרגום בעברית) החרקניק הופך לסייקלונוס, וסקיי וורפ (שוחק שחקים) הופך לחיילו, בעוד ת'אנדר קראקר (מפצח רעם) הופך לסקורג', ושראפנל (מצרר) וקיק-בק (כשלן) החרקניקים הופכים לחייליו. בסופו של דבר, הוט רוד לוקח את מטריקס המנהיגות ומשמיד את יוניקרון. הסרט גם כלל דיבובים של אמנים כלנרד נימוי, ג'אד נלסון, אורסון ולס, אריק איידל, סקטמן קרוטרס וקייסי קאסם.
לאחר הסרט יצאה עונה שלישית של הרובוטריקים, ונחשף שהנבלים החייזריים שידועים בשם הקווינטסונס השתמשו בסייברטרון כבית חרושת. עם הזמן, הרובוטים שעבדו תחתם התמרדו. הפועלים שבהם הפכו לרובוטריקים, והלוחמים שבהם הפכו לשקרניקים. לבקשת המעריצים, אופטימוס פריים חזר לחיים בסופה של העונה השלישית, והסדרה הסתיימה בקשת סיפור בת שלושה חלקים. אולם, השידור היפני של הסדרה כלל פרק מקבץ (OVA) בשם Scramble City ויצר סדרה חדשה אשר המשיכה את העלילה והתעלמה לגמרי מסיום הסדרה האמריקאית. ההרצה היפנית כללה את הסדרות The Headmasters,‏ Super-God Masterforce, ‏Victory ו-Zone. בדיוק כשסדרות הטלוויזיה סיימו את הרצתן, חברת מארוול הרחיבה את המשכיות הזיכיון. כמו בסרט, החברה הרגה את פריים ואת מגהטרון, גרימלוק הדינוטריק נטל מנהיגות על הרובוטריקים, היה קרוסאובר עם כוח המחץ, ופורסמה מיני סדרה בשם The Transformers: Headmasters שהרחיבה על הרקע מאחורי כוכב הלכת נבולון שממנו הגיעו אדוני הראש. המיני סדרה הובילה לכך שפריים הוחזר לחיים בסדרה הראשית כפאוור-מאסטר.בממלכה המאוחדת, המיתולוגיה של הרובוטריקים המשיכה לצמוח. הוצגה דמותו של פרימוס בתור יוצרם של הרובוטריקים, אשר העניק את גופו כדי שישמש כעולם ביתם סייברטרון ונלחם נגד אויבו יוניקרון. הוצגה רובוטריקית בשם ארסי, למרות שהקומיקס ציין שאין לרובוטריקים הגדרה של מין, וכדי להרגיע האשמות של סקסיזם. סאונד וייב (גל-קול בתרגום בעברית), סגנו של מגהטרון, שבר את הקיר הרביעי בכך שענה לקוראים בטורי המכתבים ומתח ביקורת על המשכיות הסדרה המצוירת כתיאור לא מדויק של ההיסטוריה. בסך הכל, הקומיקס האמריקאי נמשך כ-80 חוברות והקומיקס הבריטי נמשך כ-332 חוברות עד לשנת 1991. הקומיקס של דרימווייב החליף את סדרת הקומיקס של מארוול בתחילת שנות ה-2000.


=== רובוטריקים: דור שני (1993–1995) ===
חמישה גיליונות של סדרת כוח המחץ הביאו לשובם של הרובוטריקים בשנת 1993. סדרה זו ארכה 12 גיליונות, נקראה "רובוטריקים: הדור השני" והביאה עמה ליין צעצועים חדש. הסיפור של הדור השני חשף כי הרובוטריקים למעשה התרבו באופן אסקסואלי, דבר שהופסק בידי פרימוס מכיוון שזה הוביל ליצירתו של נחיל זדוני. אולם, אימפריה חדשה שאינה משתייכת לרובוטריקים או לשקרניקים קמה ומחזירה את הנחיל. בסופה של קשת סיפור בת כשנה, אופטימוס פריים ומגהטרון כרתו ביניהם ברית, ונחשפה דמותו של ליג' מקסימו, צאצא עתיק של השקרניקים. הקליף האנגר הזה לא נפתר עד לכנס טראנס-פורס, שנערך בשנים 2001–2002, ובו סיים הכותב סיימון פורמן את הסיפור בנובלה בשם Alignment.


=== מלחמות החיות/מכונות חיות (1996–2000) ===
הסיפור התמקד בקבוצה קטנה של "מקסימלים" (במקור Maximals) בהנהגת אופטימוס פריימל וה"פראניקים" (Predacons} בהנהגת מגהטרון, כ-300 שנה לאחר "המלחמה הגדולה". לאחר מרדף מסוכן בחור תולעת, שתי סיעות הרובוטים מתרסקות על כוכב פרימיטיבי ולא מיושב שדומה לכדור הארץ, אך הכולל שני ירחים ורמה מסוכנת מאוד של אנרג'ון, מקור כוחם. מתברר בהמשך שאכן מדובר בכדור הארץ הפרהיסטורי, שכולל ירח שני מלאכותי, בתקופת הזמן המתרחשת בטווח ארבעת מיליוני השנים שבהן הרובוטריקים והשקרניקים שהו בהקפאה קריוגנית לפני שהתעוררו, לפי סדרת הדור הראשון. הדבר מאלץ אותם לנטול לעצמם צורות של חיות אורגניות כדי לפעול מבלי להיכנס למצב הקפאה. לאחר שכתבו את פרק הפיילוט, הכותבים בוב פורוורד ולארי דיטיליו עשו מחקר על הרובוטריקים של הדור הראשון. הם השתמשו באלמנטים של הרקע ההיסטורי בתסריטים שלהם כדי לבסס את מלחמות החיות כחלק קאנוני מהדור הראשון, וזאת באמצעות התייחסויות רבות לסדרת האנימציה ולסדרת מארוול קומיקס. עד לסוף העונה הראשונה התגלה שגם הירח השני וגם האנרג'ון נבנו בידי גזע חייזרי מסתורי בשם "ווֹק".
השמדת הירח השני משחררת אנרגיות מסתוריות שהופכות כמה מהדמויות ל"טרנס-מטאל". הכוכב מתגלה ככדור הארץ הפרהיסטורי ובהמשך מתגלה "התיבה" בה התרסקו הרובוטריקים. מגהטרון מנסה להרוג את אופטימוס פריים המקורי, אך פריימל מצליח לשמר את הניצוץ שלו בתחילת העונה השלישית. בסדרת ההמשך "מכונות חיות", מתגלה שלסייברטרון יש מקורות אורגניים, שאותם מגהטרון מנסה לנצל.
אחרי שהעונה הראשונה של "מלחמות החיות" הסתיימה ביפן לאחר 26 פרקים, היפנים ניצבו בפני בעיה. העונה השנייה הקנדית הייתה בת 13 פרקים בלבד, מה שלא איפשר לה להיות משודרת ביפן. לפיכך, בזמן ההמתנה לעונה שלישית הכוללת 26 פרקים, שודרו שני סרטי אנימציה כדי שימלאו את הפער בין שתי העונות, Beast Wars II ו-Beast Wars Neo. חברת ההפצה "דרימווייב הפקות" חשפה באופן רטרואקטיבי כי סדרת "מלחמות החיות" היא עתידו של הדור הראשון, וכן חברת IDW Publishing אישרה שהסדרה היפנית היא קאנונית ומתרחשת בפרק הזמן של העונה השלישית.סדרת "מלחמות החיות" כללה אלמנטים הן של סדרת האנימציה מהדור הראשון והן של הקומיקס. אותם מאפיינים כללו דמויות נקבות, הופעתו של סטארסקרים (כוכב צועק בתרגום העברי, שנהרג בידי גלבטרון בסרט האנימציה), וכן הופעתם של תא אנרגיית הפלזמה והמפתח לוויקטור סיגמא. אלמנטים כמו אזכור "התיבה", הופעתו של ראבאג' כיצור אינטליגנטי וליבתו האורגנית של סייברטרון נלקחו מהקומיקס.


=== דרימווייב הפקות (2001–2005) ===
בשנת 2001, חברת ההוצאה לאור "דרימווייב הפקות" החלה יקום חדש של קומיקסים שנתיים שעובדו לפי החוברות של מארוול, אך גם כללו אלמנטים מסדרת האנימציה. לפי עלילת הקומיקס "רובוטריקים: הנחיית פריים" (משחק מילים ל"הנחיה עליונה"), הרובוטריקים הביסו את השקרניקים בכדור הארץ, אך שיבתם לסייברטרון בשנת 1997 על סיפון "התיבה 2" נכשלת כשגל-הלם - כעת שליט סייברטרון - משמיד את הספינה באירועי "רובוטריקים: מלחמה ושלום". הסיפור ממשיך לאחר מכן במיני סדרה בת שישה חלקים וכן סדרה בת עשרה חלקים על הדור הראשון. הסדרה הוסיפה מספר מורכבויות לתוך יקום הרובוטריקים כמו העובדה שלא כל הרובוטריקים מאמינים בקיומו של פרימוס, שחיתות בממשלת סייברטרון שהביאה לכך שמגהטרון החל במלחמה שלו, ושייכות מסוימת בין כדור הארץ לסייברטרוןשלוש מיני סדרות נלוות בשם "רובוטריקים: המלחמה שבפנים" פורסמו בהמשך, והתרחשו בתחילת המלחמה הגדולה. גם בקומיקס זה צוינו מלחמות החיות כעתיד רטרואקטיבי של אותה המשכיות, כשמגהטרון מהפראניקים בחן קבצים היסטוריים על הדמויות של דרימווייב ונטל את שמו בהשראת מגהטרון המקורי. בשנת 2004, יקום זה נתן השראה לפרסומן של שלוש נובלות, וכן מדריך אשר התמקד על הקומיקסים של דרימווייב בתור ההמשכיות ה"אמיתית" בנוגע לאלמנטים של הדמויות. בטוויסט חדש, פרימוס ויוניקרון הם קרובי משפחה, שנודעו בעבר בתור "האחד". מיני סדרת "רובוטריקים: מיקרו-מאסטרים" מתרחשת לאחר היעלמותה של "התיבה". יקום מציאותי זה הופסק בחטף כאשר החברה פשטה את הרגל ב-2005. הדבר הותיר את יקום הדור הראשון של דרימווייב תלוי על חוט השערה ואת הכרך השלישי של "המלחמה שבפנים" חצי גמור. כמו כן, תוכניות לקומיקס שמתרחש בין "מלחמות החיות" ל"מכונות חיות" לא יצאו לפועל.


=== קרוסאובר עם כוח המחץ (2003 ואילך) ===
במשך השנים, דמויות הדור הראשון של הרובוטריקים הופיעו בקרוסאוברים לצד זיכיון כוח המחץ. אולם, בעוד הקרוסאוברים של מארוול התרחשו בהמשכיות הסיפור הראשי, אלה של דרימווייב ושל הפצת Devil's Due Publishing מתרחשים ביקום נפרד משלהם. לפי המשכיות Devil's Due, ארגון הטרור קוברה אחראי למציאתם ולהפעלתם מחדש של הרובוטריקים. הגרסה של דרימווייב ממציאה מחדש דמויות מהדור הראשון ומכוח המחץ על רקע בסגנון מלחמת העולם השנייה, בד בבד עם פרסומה של סדרה מקבילה המתרחשת בזמנים מודרניים. פשיטת הרגל הפתאומית של דרימווייב הובילה לביטולה של אותה מיני סדרה לאחר גיליון אחד בלבד. הוצאת Devil's Due הביאה להינדוסם מחדש של הרובוטריקים ככלי רכב של ארגון קוברה, ופרסמה מיני סדרה נוספת ששלחה את אותן דמויות ברחבי הזמן ללחום באויבם המושבע של כוח המחץ, נחשון (סרפנטור במקור), ובכוחם המשולב של קוברה-לה ויוניקרון. בזמן זה, ארגון קוברה כורת ברית עם השקרניקים. חברת IDW Publishing הביעה התעניינות בקרוסאובר שכזה משלהם.


=== הוצאת IDW‏ (2005 ואילך) ===
 ערך מורחב – רובוטריקים (IDW Publishing)כשנה לאחר מכן, חברת IDW Publishing אתחלה מחדש את סדרת הדור הראשון עם מספר מיני סדרות ומהדורות מוגבלות. הדבר איפשר לכותב הוותיק של כותרי מארוול ודרימווייב - סיימון פורמן - ליצור יקום משל עצמו וללא כל הפרעה, בדומה לליין אולטימייט מארוול. סיפורו של פורמן מתאר יקום בו סייברטרון הושמד בידי ת'נדרווינג המתחזה (Pretender), מה שמאלץ את הרובוטריקים והשקרניקים להסתנן לכוכבים שונים ולשאוב את אוצרות הטבע שלהם. כדור הארץ נמצא באמצע המחלוקת בשל סוג שונה וייחודי של אנרג'ון שאותו זרע גל-הלם לפני אלפי שנים, בעוד השקרניקים מחריפים את המתחים הפוליטיים באמצעות החלפתם של אנשים בכפילים. סיפור המקור של "התיבה" נעדר מסדרה זו. המשכיות זו הייתה גם הראשונה להכיר בקיומן של צבירות מסה שונות, כמו למשל כשמגהטרון מקטין את עצמו לגודל אקדח.


=== סיפורים אלטרנטיביים ===
בינואר 2006, הקומיקס של מועדון האספנות של הרובוטריקים פרסם סיפור שמתבסס על ליין הצעצועים הקלאסי, ואשר מתרחש ביקום מארוול, אך שאינו כולל את הדור השני. חמש עשרה שנים לאחר שמגהטרון מתרסק עם "התיבה" ביחד עם ראטצ'ט, המלחמה מתמשכת בין הדמויות כשהן בגוף הקלאסי שלהן.חברת IDW הציגה את "רובוטריקים: אבולוציה" בשנת 2006, אוסף של מיני-סדרות שמציגות ומעבדות מחדש את דמויות הדור הראשון בדרכים שונות. נכון להיום, רק מיני סדרה אחת פורסמה בשם "לבבות של פלדה", אשר ממקמת את הדמויות על רקע המהפכה התעשייתית. פרסום הסדרה עוכב בשל רצונה של הסברו שלא לבלבל קהל קוראים חדש עם יותר מדי יקומים בדיוניים לפני יציאתו לאקרנים של סרט הלייב אקשן.
אולם, חברת IDW ומארוול קומיקס הכריזו על קרוסאובר עם קבוצת האוונג'רס כדי שיקביל לצאתו של סרט האוונג'רס החדשים/הרובוטריקים. הסיפור מתרחש בגבול המדינות הבדיוניות סימקריה ולטבריה, והיקום הבדיוני מתואר בין שני סיפורי האוונג'רס החדשים הראשונים, כמו גם בין המיני סדרות "רובוטריקים: הסתננות" ו"רובוטריקים: הסלמה" של IDW. העורך הראשי של החברה, כריס ריאל, רמז על מספר אלמנטים שישולבו באותן המשכויות, וכי אפשרי שיהיה לקרוסאובר המשך.


== רובוטים במסווה (2000–2001, 2002) ==
עם שידורה הראשון ביפן בשנת 2000, סדרת "רובוטריקים: רובוטים במסווה" הייתה סדרת האנימציה הראשונה שכללה 39 פרקים בעונתה הראשונה, ובשנים הבאות היא הובאה לשידור גם במדינות אחרות. בהמשכיות זו, מגהטרון מקים מחדש את השקרניקים כתת-סיעה של הפראניקים על כדור הארץ, מה שמרמז על חזרה אפשרית של דמויות מבוססות כלי-רכב לאחר תקופת החיות של "מלחמות החיות" ו"מכונות חיות". מדובר ביקום שעומד בפני עצמו ללא כל קשר לסיפורת הרובוטריקים הקודמת, אם כי בסופו של דבר כמה דמויות מסדרה זו הופיעו בקומיקס של מועדון האספנות "רובוטריקים: יקום", ביניהן אופטימוס פריים, אולטרה מגנוס, סיידבורן ופראול.


== טרילוגיית יוניקרון (2001/‏2002–2006) ==
 ערכים מורחבים – רובוטריקים ארמדה, רובוטריקים אנרג'ון, רובוטריקים סייברטרוןשלוש הסדרות הבאות החלו בהרצה החל משנת 2002 בסגנון הסדרות של שנות ה-90, ונקראו "הטרילוגיה של יוניקרון" בידי מעצב הרובוטריקים ארון ארצ'ר. הסדרות היו הפקה משולבת בין טאקארה לבין הסברו ושודרו באופן סימולטני בשתי המדינות לאורך של 52 פרקים כל אחת. סדרת "ארמדה" עקבה אחרי גילויים של המיניקונים העוצמתיים על כדור הארץ בידי הרובוטריקים והשקרניקים. אותם מיניקונים מתבררים כחלקי נשק של יוניקרון. סדרת "אנרג'ון" מתרחשת כעשר שנים לאחר מכן ועוקבת אחרי הרובוטריקים והאומניקונים במאמציהם לעצור את השקרניקים והטרורניקים להחיות את יוניקרון בעזרת אנרג'ון.
ביפן, סדרת "סייברטרון" לא הייתה כלל מקושרת לשתי הקודמות לה וסיפרה עלילה משלה. הדבר גרם לבעיות המשכיות כאשר הסברו קידמה את הסדרה כסדרת המשך לארמדה/אנרג'ון. צוות הכותבים ניסה לשנות מספר אלמנטים עלילתיים מהגרסה היפנית כדי לתקן זאת, אך למעשה רק הוסיף אזכורים ליוניקרון, פרימוס, מנהיגי הפריים והמיניקונים.
בדיוק כאשר חברת מארוול פרסמה קומיקס נלווה לדור הראשון, חברת דרימווייב פרסמה קומיקס ל"רובוטריקים: ארמדה" שמתרחש בהמשכיות שונה מזו של הסדרה המצוירת. החל מחוברת מספר 19, הקומיקס הפך ל"רובוטריקים: אנרג'ון". חברת דרימווייב פשטה את הרגל והפסיקה את כל פרסומי החברה בטרם הצליחה להשלים את הסיפור בחוברת מספר 30. אולם, מועדון המעריצים של הרובוטריקים פרסם מספר סיפורים המתרחשים בתקופת הסדרה "רובוטריקים: סייברטרון".


== זיכיון סרטי הלייב אקשן (2007 ואילך) ==
 ערכים מורחבים – רובוטריקים (סרט), רובוטריקים 2: הנקמה, רובוטריקים 3: אפלת הירח, רובוטריקים 4: עידן ההכחדה, רובוטריקים: האביר האחרון, באמבלביביוני 2007 יצא לאקרנים סרט הלייב אקשן "רובוטריקים" בבימויו של מייקל ביי ובהפקתו של סטיבן ספילברג. הסרט התמקד ביוצרם של הרובוטריקים, שמתואר בתור קוביית אנרגיה גדולת-ממדים בשם "הניצוץ", ואשר מסוגלת ליצור חיים מאובייקטים מכניים. במהלך מלחמת האזרחים הסייברטרונית, הניצוץ הושלך לעבר החלל ונחת בסופו של דבר בכדור הארץ. הוא התגלה בידי ממשלת ארצות הברית וסכר הובר נבנה מעליו כמתקן מחקר סודי ביותר. בחיפושו אחר הניצוץ, מגהטרון התרסק בכדור הארץ ונותר במצב של הקפאה קריוגנית באזור הארקטי. שנים רבות לאחר מכן הוא נמצא ונלקח לאותו מתקן סודי בו הוחבא הניצוץ.
כאשר עולמם הוחרב כתוצאה מהמלחמה, הרובוטריקים נסחפו ברחבי החלל. קבוצה בהנהגתו של אופטימוס פריים הגיעה לכדור הארץ בחיפוש אחר הניצוץ ובניסיון להחיות מחדש את עולמם. אולם, גם השקרניקים עשו את דרכם לכדור הארץ במרדף אחר הניצוץ. הסרט מתאר את הקרב בין הרובוטריקים לבין השקרניקים בכדור הארץ, בעוד הסיפור מתואר מנקודת מבטם של בני האדם שנקלעו לקו האש. הרובוטריקים מתוארים כיצורים מכניים שמסוגלים לבנות מחדש את מראם החיצוני על ידי סריקתו של אובייקט מכני באותו סדר גודל.
כדי לפרסם את יציאתו של הסרט לאקרנים, חברת IDW הוציאה קומיקס מקדים שהרחיב על התייחסותו של פריים אל מגהטרון בתור "אחיו" והסביר שהשניים שלטו יחדיו בסייברטרון לפני השחתתו של מגהטרון. בנוסף, אופטימוס שלח את הניצוץ אל עבר החלל בניסיון נואש להביס את מגהטרון. נובלת ההקדמה "רובוטריקים: רוחות האתמול" תיארה כיצד סטארסקרים שנא את מגהטרון ורצה שהוא לא ימצא לעולם, כדי שהוא יישאר בתור המנהיג. בלאקאאוט גם הוא מתואר כנאמן מאוד למגהטרון. למרות זאת, הקומיקס סותר את הסרט בכך שמתאר את מציאתו והעברתו של מגהטרון לסכר הובר בשנת 1969 במקום שנות ה-30 של המאה ה-20.
ביוני 2009 יצא לאקרנים סרט המשך בשם "רובוטריקים 2: הנקמה". כשנתיים לאחר קורות הסרט הקודם, קבוצת רובוטריקים איחדה כוחות עם צבא ארצות הברית למיגור שאר השקרניקים שנותרו ברחבי העולם. אולם, מגהטרון חוזר לחיים בעזרתם של הטרקטוריקים ותחת פיקודו של סאונד-וייב. מגהטרון מנסה להשיג מספר סמלים סייברטרונים לדרישתו של אדונו, "הנופל", וצבא גדול של שקרניקים נוחת בכדור הארץ. במאמצו להגן על בני האדם, אופטימוס פריים נהרג. חקר הסמלים העתיקים בעזרתו של רובוטריק קדום בשם ג'טפייר מוביל את בני האדם לגילויו של מטריקס המנהיגות. אותו מטריקס - אם יוכנס לתוך מכשיר חייזרי שנותר חבוי במשך עידנים בפירמידה במצרים - יעניק לשקרניקים כוח עצום להשמיד את השמש. באמצעו של קרב בין הרובוטריקים לשקרניקים, פריים מוחזר לחיים בעזרת מטריקס המנהיגות, אך "הנופל" משיג את ידו על המטריקס ומפעיל את המכונה. ג'טפייר מקריב את חייו כדי שאופטימוס ישתמש בחלקיו ויעצים את כוחו. בעזרת כוח זה, פריים הורג את הנופל, משמיד את המכונה ופוצע אנושות את מגהטרון, שנמלט עם כוחותיו.
ביוני 2011 יצא לאקרנים הסרט השלישי, "רובוטריקים 3: אפלת הירח", והוא מתרחש כשלוש שנים לאחר הסרט הקודם. בזמן המלחמה בסייברטרון, מנהיג הרובוטריקים סנטינל פריים מנסה לשלוח את ספינתם "התיבה" אל מחוץ לכוכב, ובתוכה הטכנולוגיה שתעזור להציל את בני מינם מכיליון. אולם, "התיבה" מתרסקת על ירח כדור הארץ בשנת 1961, מה שמוביל את נשיא ארצות הברית דאז ג'ון פיצג'רלד קנדי להבטיח לשלוח אדם לירח. וכך, נחיתת אפולו 11 על הירח הייתה למעשה כדי לחקור את אותה חללית. הרובוטריקים לומדים על "התיבה" ועל סנטינל פריים. הם מחזירים אותו לכדור הארץ ומחיים אותו מחדש בעזרת מטריקס המנהיגות. אופטימוס פריים משכנע את מנהיגי העולם שעליהם להגן על סנטינל פריים ועל עמודי התמיכה העצומים שלו, שנועדו להעביר חומר דרך מרחב זמן, אך סנטינל פריים בוגד בהם וכורת ברית עם השקרניקים. הוא הורג את איירון הייד (עור פלדה בתרגום בעברית) ומגלה שערך עסקה עם השקרניקים כדי להחזיר חזרה את סייברטרון. מנהיגי העולם מחליטים בעצתם של השקרניקים לשלוח את הרובוטריקים הרחק מכדור הארץ כדי להימנע ממלחמה. אולם, השקרניקים מיירטים את החללית מהשמיים ומאמינים שהרגו את הרובוטריקים. סנטינל פריים מפעיל את עמודי התמיכה ומתחיל את הפיכתו של כדור הארץ לסייברטרון, במחיר חייהם של בני האדם וניצול משאבי כדור הארץ. השקרניקים מטילים מצור על שיקגו, אך הרובוטריקים מופיעים לאחר שביימו את מותם ונאבקים באויביהם הוותיקים בקרב אחרון על גורלו של כדור הארץ.
ביוני 2014 יצא הרביעי בסדרת הסרטים, "רובוטריקים 4: עידן ההכחדה". כחמש שנים לאחר הקרב ההרסני בשיקגו, הגזע האנושי לא סומך יותר על הרובוטריקים. יחידת מבצעים מיוחדים נשלחת כדי להשמיד את הרובוטריקים הנותרים. עובד לצידם צייד הראשים הסייברטרוני לוקדאון, שנשלח על ידי יוצר הרובוטריקים. הוא מבטיח להם מתקן שמשנה חומר אורגני לסייברטרוני בתמורה ללכידתו בחיים של אופטימוס פריים. כתוצאה מכך, הרובוטריקים ששרדו נכנסים למסתור. מכונאי וממציא בשם ייגר ייד מגלה את פריים, שניזוק קשה, ועוזר לו במקום לדווח עליו. הממשלה ולוקדאון מאתרים את מיקומם ומאלצים אותם לברוח. פריים שולח שדר לכל הרובוטריקים השורדים, ביניהם באמבלבי, האונד (כלב צייד בתרגום בעברית), דריפט וקרוסאיירס כדי להשמיד את לוקדאון ואת המבצע לחיסולם, להעניק לבני האדם את החופש שלהם בחזרה ולנקום את מות חבריהם. בינתיים, חברת הטכנולוגיה KSI בונה רובוטים משני צורה משלה בעזרת סייבר-חומר מגופותיהם של רובוטריקים ושקרניקים מתים במאמץ לבנות צבא של רובוטים שנשלטים בידי בני האדם. אולם ללא ידיעתם, גופו של האבטיפוס גלבטרון נשלט בידי מוחו של מגהטרון, שעדיין חי. הרובוטריקים רודפים אחרי אויביהם להונג קונג ומצטרפים לדינוטריקים האימתניים והאגדתיים כדי להשמיד את צבא הסייבר-חומר. לבסוף, אופטימוס עוזב את הכוכב בחיפוש אחרי יוצרי הרובוטריקים, וגלבטרון מתברר כחי ונשבע לנקום בפריים על "מותו".
ביוני 2017 יצא החמישי בסדרת הסרטים, "רובוטריקים: האביר האחרון".
בדצמבר 2018 יצא סרט ספין-אוף לסדרת הסרטים בשם "באמבלבי".
ב-9 ביוני 2023 עתיד לצאת לאקרנים הסרט "רובוטריקים: עליית החיות".


=== הכנסות הסרטים ===


== רובוטריקים: אנימייטד (2007–2009/‏2010) ==
 ערך מורחב – רובוטריקים אנימייטדסדרת אנימציה בהפקת קרטון נטוורק שודרה בתחילת 2008, והיא מתרחשת בדטרויט בשנת 2050, היכן שרובוטים ובני אדם חיים זה לצד זה. הרובוטריקים הגיעו לכדור הארץ כדי לשמש כגיבורי-על ולהילחם נגד בני אדם רעים, כאשר השקרניקים משחקים תפקיד משני עד להופעתו של מגהטרון. הדמויות הראשיות כוללות את הרובוטריקים אופטימוס פריים, באמבלבי, בולקהד, פראול וראטצ'ט, והשקרניקים מגהטרון, סטארסקרים, בליצווינג, לונגנוט ובלאק-אראכניה. מספר דמויות שהופיעו בסדרת האנימציה המקורית וכן בסרט האנימציה הופיעו בהופעת אורח.


== רובוטריקים: פריים (2010–2013) ==
סדרה באנימציית CGI שודרה ברשת Hub Network מנובמבר 2010 ועד ליולי 2013 וקצרה תשבחות בשל האנימציה והכתיבה שבה. היא זכתה למספר פרסי אמי לשידורי יום, לראשונה מאז "מלחמות החיות" משנת 1997, בקטגוריית הישגים פורצי דרך באנימציה, וכן למספר מועמדויות לעבודת הדיבוב (פיטר קאלן), הבימוי, הפסקול ועריכת קול). הסדרה מתרחשת בתקופת הזמן שלאחר הנובלות הגרפיות ומשחקי המחשב וקדמה לה מיני סדרה בת חמישה חלקים בשם "עליית האפלה".
בעונה הראשונה של הסדרה, מגהטרון חוזר מגלות ארוכת שנים והוא נושא עמו אנרג'ון אפל, שמסוגל להחיות לוחמים רובוטיים מתים כזומבים חסרי בינה. בניסיון להעביר את צבא הלוחמים המתים בגשר חלל בין סייברטרון לכדור הארץ, מגהטרון נחשב למת וסגנו סטארסקרים הבוגדני נוטל את המנהיגות על השקרניקים. בהמשך, הרובוטריקים נאלצים לכרות ברית עם השקרניקים כאשר עולה איום חדש משותף שנודע כיוניקרון. בעונה השנייה מתגלים מספר ממצאים עתיקים וכלי נשק סייברטרונים שקבורים בכדור הארץ, והרובוטריקים והשקרניקים נלחמים ביניהם כדי להשיג אותם. בין אותם ממצאים נמנים ארבעת מפתחות אומגה, שמסוגלים להפוך חזרה את סייברטרון לבר-מחייה. בעונה שלישית, שנקראה "רובוטריקים פריים: ציידי החיות", השקרניקים מוצאים מספר מאובנים של הפראניקים, ומתכוונים לשבט אותם כדי ליצור צבא שיכבוש את האנושות. קצוות העלילה הפתוחים שנותרו בסוף העונה השלישית נפתרו בסרט אנימציה שנעשה על הסדרה ונקרא "רובוטריקים פריים: עלייתם של הפראניקים" (Transformers Prime: Predacons Rising)
לאורך עונותיה של הסדרה מופיעות דמויותיהם של אופטימוס פריים, באמבלבי, בולקהד, ארסי, ראטצ'ט, אולטרה מגנוס, וילג'ק וסמוק-סקרין (מסך עשן בתרגום בעברית). בצד השקרניקים מופיעים מגהטרון, סטארסקרים, סאונד-וייב, נוקאאוט, ברייקדאון, אייראכניד, שוק-וייב, דרדווינג ואחיו סקיי-קווייק, החרקניקים והפראניקים בראשות פרדקינג. הופעות האורח כללו את יוניקרון, פרימוס, אלפא טריון.


== רובוטריקים: מלחמות פריים - הטרילוגיה (2018-2016) ==
סדרת רשת באנימציית תלת־ממד ששודרה בערוץ Machinima למשך שלושה חלקים - הראשון "מלחמות הקומביינרים" שודר בין 2 באוגוסט 2016 ל-20 בספטמבר 2016, השני "שובם של הטיטאנים" בין 14 בנובמבר 2017 ל-9 בינואר 2018 והשלישי "כוחם של הפריימים" בין 1 במאי 2018 ל-3 ביולי 2018. הסיפור לוקח אלמנטים מהמשכיות הדור הראשון וכן מחוברות הקומיקס של IDW Publishing.
ארבעה עשורים לאחר המלחמה הגדולה בין הרובוטריקים לשקרניקים על כדור הארץ, שני הפלגים חזרו לסייברטרון, ואופטימוס פריים הביס את מגהטרון בדו-קרב אחרון. בכך הוא הביא לסיום המלחמה ולהקמתה של מועצת העולמות בראשותם של רודימוס פריים, סטארסקרים וגבירת הלהבה, השולטים בסייברטרון ובכוכב קמינוס באמצעות שלום שברירי ביניהם. אולם, עלייתם של הקומביינרים מביא לחורבן והרס בקמינוס וגורם לווינדבלייד - הדוברת בשם הטיטאנים - לצאת למסע נקמה. בינתיים, הקומביינר ויקטוריון יוצא למסע משלו בחיפוש אחר אניגמת הקומבינציה. עם סיום מלחמת הקומביינרים, הטיטאנים נעורים משנתם וטריפטיקון מתחיל לזרוע הרס בסייברטרון. כדי להביסו, ווינדבלייד אוספת קבוצה של רובוטריקים ושקרניקים כדי שיקימו לתחייה בן ברית עתיק-יומין.


== רובוטריקים: המלחמה על סייברטרון - הטרילוגיה (2020) ==
 ערך מורחב – רובוטריקים: המלחמה על סייברטרון - הטרילוגיהסדרה בתלת־ממד שהחלה בשידור ברשת Netflix ב-30 ביולי 2020. שלושת חלקי הטרילוגיה מביאים את סיפור מקורה של המלחמה הגדולה בין הרובוטריקים לשקרניקים על סייברטרון, החיפוש אחר האולספארק שמביאם לכדור הארץ ושיתוף פעולה בין-ממדי בין הרובוטריקים, השקרניקים וצאצאיהם המקסימלים והפראניקים (מהמשכיות "מלחמות החיות").


== קישורים חיצוניים ==

 אתר האינטרנט הרשמי של רובוטריקים
מיזם הרובוטריקים בפרויקט ויקיה (באנגלית)
Teletraan I: The Transformers Wiki , מיזם מעריצים על הרובוטריקים בויקיה (באנגלית)
האתר הרשמי של הרובוטריקים מבית הסברו
 אספני הרובוטריקים מדברים, סרטון בערוץ "ynet", באתר יוטיוב (אורך: 05:24)


== הערות שוליים ==