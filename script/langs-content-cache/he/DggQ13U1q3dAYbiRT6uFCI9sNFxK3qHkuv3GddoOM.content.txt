revision: 35889572
title: "\u05E1\u05D9\u05E7\u05E1\u05D8\u05D5\u05E1 \u05D4\u05E9\u05E0\u05D9"
url: https://he.wikipedia.org/wiki/%D7%A1%D7%99%D7%A7%D7%A1%D7%98%D7%95%D7%A1_%D7%94%D7%A9%D7%A0%D7%99


---

סיקסטוס השני (ביוונית: Σίξτος Β΄, בלטינית: Sixtus II) היה אפיפיור בין 31 באוגוסט 257 ו-6 באוגוסט 258. מוצאו אינו ידוע. הנחתו של "ספר האפיפיורים" כי היה יווני במוצאו נובעת מבלבול שיסודו בהנחה כי הוא הפילוסוף היווני סיקסטוס שחיבר את הספר המכונה "הממרות."
בתקופת קודמו, סטפנוס הראשון התגלע סכסוך חריף בין רומא והכנסיות באסיה הקטנה ובאפריקה ביחס לטבילה מחדש של כופרים והעימות איים לקרוע את הכנסייה לשניים. לפי פונטיוס, כותב הביוגרפיה של קיפריאנוס היה סיקסטוס "אוהב השלום וטוב הלב" נוח יותר מסטפנוס לרצות וכונן מחדש יחסים טובים עם הכנסיות, אף על פי שגם הוא דבק בנוהג שלא להטביל מחדש כופרים.
זמן קצר לפני עלותו לשלטון הוציא הקיסר ולריאנוס את צו הרדיפה הראשון, שתבע מכל הנוצרים להשתתף בפולחן הפגני הלאומי ואסר עליהם להתכנס בבתי העלמין שלהם, באיימו גלות או מוות על מי שיפר את הצו. סיקסטוס המשיך למלא את חובותיו כאפיפיור בלי שיתפס מפר את הצו המלכותי, אף בראשית אוגוסט הוציא הקיסר צו חדש וחריף הרבה יותר נגד הנוצרים, שלפי קיפריאנוס הורה (איגרת 81 לסקססוס):

"שבישופים ופרסביטרים ודיאקונים ייענשו מיד [יוצאו להורג]; ואילו סנטורים, אנשים בעלי חשיבות ופרשים רומים יאבדו את כבודם [היינו, תאריהם] ויתר על כן ינושלו מרכושם; ואם כאשר אמצעיהם יילקחו יתמידו להיות נוצרים, יאבדו את ראשם; ושנשים יאבדו את רכושן וישלחו לגלות. יתר על כן, אנשים מחצר הקיסר, שמישהו מהם התוודה לפני כן [כלומר, נהג כנוצרי] או שיתוודה עתה, רכושו יופקע והוא ישלח בשלשלאות לאחת מחוות הקיסר."כדי להימנע מנקמת אנשי הקיסר כינס סיקסטוס את אנשיו באחד מבתי העלמין הידועים פחות, בפראיטקסטטוס, אך למקום הגיעה חבורת חיילים וסיקסטוס נערף על–ידיהם במקום או אחרי משפט מזורז בפני טריבונל הובא לבית העלמין ונערף. ככל הנראה האחרון הוא הנכון. מספר ימים לאחר מכן הוצא להורג גם לאורנטיוס מרומא, אחד משבעה דיאקונים באותה תקופה והמפורסם שבהם.
עובדות אלו זה מאושרות גם על ידי פונטיוס וחשוב יותר באחת מאגרותיו האחרונות של קיפריאנוס (איגרת 81 לסקססוס), שנכתבה זמן לא רב אחרי האירוע, הוא מבשר למכותבו: "אך דע כי סיקסטוס מת כמרטיר בבית הקברות ביום השמיני של אידס של אוגוסט, ועמו ארבעה דיאקונים". תאריך זה, שאין לנו כל סיבה להניח כי הוא שקרי, ושצוין זמן קצר אחרי המאורעות, הוא ככל הנראה נכון ומאפשר גם תארוך אירועים חשובים אחרים, ובמיוחד כהונות בישופים, ביחס לנקודה קבועה זו.
משך זמן מה היה נהוג לייחס לסיקסטוס את חיבור ה"ממרות" או "טבעת סיקסטוס", שנכתבה במקורה במאה השנייה על–ידי פילוסוף פיתגוריאני. השגיאה נבעה מכך שרופינוס, שכתב את ההקדמה ל"ממרות" טען כי תרגם את "עבודתו של סיקסטוס, שנאמר כי הוא אותו אדם שברומא מכונה סיקסטוס, ושזכה לתהילה כבישוף ומרטיר". גם הייחוס של החיבור "ad novatinum" (אל הנובטינים) לסיקסטוס על–ידי הארנק אינו מקובל על רוב החוקרים.


== קישורים חיצוניים ==

אנציקלופדיה קתולית
אאוסביוס פמפיליוס, היסטוריה של הכנסייה
דיוניסיוס מאלכסנדריה, מכתבים לאפיפיורים סטפנוס וסיקסטוס (הופיע לראשונה בתוך: F.C. CONYBEARE, "Dionysius of Alexandria, Newly discovered letters to the Popes Stephen and Xystus," English Historical Review 25 (1910) pp. 111-114
פונטיוס הדיאקון, חייו ותשוקתו של קיפריאנוס, בישוף ומרטיר (vita cyprian)
קיפריאנוס, אגרות
רופינוס, הקדמה לתרגום ממרות סיקסטוס
סיקסטוס השני, באתר "Find a Grave" (באנגלית)
סיקסטוס השני, באתר אנציקלופדיה בריטניקה (באנגלית)