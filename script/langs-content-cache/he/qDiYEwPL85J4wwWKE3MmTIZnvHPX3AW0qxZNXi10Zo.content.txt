revision: 35989885
title: "\u05D7\u05E0\u05D5\u05DF \u05D4\u05DE\u05E9\u05D7\u05E7\u05D9\u05DD \u05D4\
  \u05D6\u05D5\u05E2\u05DD"
url: https://he.wikipedia.org/wiki/%D7%97%D7%A0%D7%95%D7%9F_%D7%94%D7%9E%D7%A9%D7%97%D7%A7%D7%99%D7%9D_%D7%94%D7%96%D7%95%D7%A2%D7%9D


---

The Angry Video Game Nerd היא סדרת רשת אמריקאית שנוצרה לראשונה בשנת 2004 עם שני פרקים תחת השם "משחקי NES גרועים" והייתה חלק מ"אוסף הזהב של סינמסקר" בקלטת וידאו, יחד עם עוד סרטים של היוצר ג'יימס רולף.


== היסטוריה ==
התוכנית נוצרה על ידי הקומיקאי ג'יימס רולף, שאף מככב בה, ועוסקת בביקורות של "חנון" על משחקי וידאו ישנים ולא מוצלחים המאופיינים באיכות נמוכה של גרפיקה, רמות קושי לא סבירות, או עיצוב גרוע, על אף שמדי פעם הסדרה עוסקת גם במשחקי רטרו טובים (כגון סופר מריו). לעיתים הסדרה עוסקת בקונסולות כושלות ומסקרת מספר משחקים שלהן. החנון הוא גיימר קצר רוח שמנבל את פיו תכופות. דמותו יוצרת סיטואציות קומיות רבות, בשל שימוש תכוף בגסויות, שפה מלוכלכת וצריכה של אלכוהול תוך כדי משחק במשחקי הווידאו אותם הוא סוקר. הסדרה מאופיינת גם באפקטים מיוחדים ורמת השקעה כללית גבוהים ביותר לתוכנית אינטרנט, זאת כתוצאה מהיותו של ג'יימס יוצר סרטים ביתיים המנוסה במספר רב של סוגי אפקטים (סטופ מושן, קליימושן, אנימציה,CGI). הסדרה הופיעה באינטרנט לראשונה ב-Cinemassacre, ולאחר מכן הפכה לתוכנית גם ביוטיוב, ScrewAttack ו-Gametrailers. שם הסדרה שונה במרוצת השנים מ"אנגרי נינטנדו נרד" ל"אנגרי וידאו גיים נרד" במטרה למנוע ענייני סימנים מסחריים עם חברת נינטנדו. בעקבות שינוי זה, ג'יימס עבר לסקור משחקים מחברות אחרות כמו אטארי וסגה. סרט באורך מלא, Angry Video Game Nerd: The Movie, יצא בשנת 2014, 10 שנים לאחר הפרק הראשון.
ב-2006, לאחר בקשות חוזרות ונשנות של חברו, מייק מאטיי, החליט ג'יימס ליצור עוד פרקים של הסדרה. תחילה, היה ניתן לצפות בסדרה רק באתר של ג'יימס (CineMassacre), אולם ב-2006, לאחר צבירת הפופולריות של הסדרה ושיתוף פעולה עם האתרים ScrewAttack ו-GameTrailers, הסדרה עלתה לשידור באתר יוטיוב ונמשכת עד היום. בנוסף, הסדרה משודרת ב-Amazon Prime החל מ-2018.
החל מה-24 בספטמבר 2008 ועד 2010, שיתף "החנון" פעולה עם מבקר אינטרנטי מפורסם אחר, דאג ווקר, על מנת ליצור יריבות פיקטיבית בין הדמויות המפורסמות ביותר של השניים: חנון המשחקים הזועם והנוסטלג'יה קריטיק (Nostalgia Critic). שיתוף הפעולה החל בתור סדרת סרטונים בהם "החנון" ו"הקריטיק" הקניטו זה את זה ואף נלחמו. כיום הם בעיקר מתייחסים זה אל זה בזלזול אך הם גם יוצרים סרטונים משותפים ו"החנון" גם הופיע בהופעות קמע בכל הסרטים שיצר ווקר, "אחלהלנד" (Kickassia), "האבירים השכונתיים" (Suburban Knights) ו"לברוח בעוז" (To boldly flee). רולף גם לקח חלק בסרטון לציון שנה לפעילות "awesome channel" שווקר הוא חלק ממנו. במסגרת הסרטון התחלקו הגיימרים והסוקרים של האתר לשתי קבוצות והתאגדו מאחורי החנון והקריטיק בהתאמה לקרב שבסוף יוצא משליטה.


== שחקנים ==
ג'יימס רולף (יוצר הסדרה, מגלם את החנון)
מייק מאטיי (כותב פרקים, מצייר כותרות, ומגלם אורחים שונים כמו באגס באני ופרדי קרוגר)
קייל ג'סטין (כתב את שיר הנושא בכמה גרסאות, וגם שירים אחרים מיוחדים, ספיידרמן)


== קישורים חיצוניים ==

 אתר האינטרנט הרשמי של חנון המשחקים הזועם (באנגלית) חנון המשחקים הזועם, ברשת החברתית פייסבוק
 חנון המשחקים הזועם, ברשת החברתית טוויטר
 חנון המשחקים הזועם, סרטונים בערוץ היוטיוב
 "חנון המשחקים הזועם", במסד הנתונים הקולנועיים IMDb (באנגלית)
 "חנון המשחקים הזועם", במסד הנתונים הקולנועיים KinoPoisk (ברוסית)