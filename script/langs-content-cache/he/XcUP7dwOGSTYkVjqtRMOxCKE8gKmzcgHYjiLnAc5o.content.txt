revision: 35503567
title: "\u05E1\u05D5\u05E8\u05D9\u05DF \u05D2\u05E8\u05D9\u05E0\u05D3\u05D9\u05D0\u05E0\
  \u05D5"
url: https://he.wikipedia.org/wiki/%D7%A1%D7%95%D7%A8%D7%99%D7%9F_%D7%92%D7%A8%D7%99%D7%A0%D7%93%D7%99%D7%90%D7%A0%D7%95


---

סורין מיכאי גרינדיאנו (ברומנית: Sorin Mihai Grindeanu, נולד ב-5 בדצמבר 1973 בקאראנסבש) הוא פוליטיקאי רומני, שכיהן בין 4 בינואר ל-29 ביוני 2017 כראש ממשלת רומניה. החל מאוגוסט 2020 מכהן כסגן יושב ראש המפלגה הסוציאל-דמוקרטית ברומניה. בשנים 2014–2015 הוא כיהן כשר התקשורת והמחשוב בממשלת ויקטור פונטה הרביעית. החל מ-2015 היה ראש הסניף טימיש של המפלגה הסוציאל-דמוקרטית הרומנית והחל משנת 2016 יושב ראש מועצת המחוז טימיש. ב-28 בדצמבר 2016 הוצע על ידי המפלגה הסוציאל-דמוקרטית הרומנית כמועמד לראשות הממשלה, אחרי שהנשיא קלאוס יוהאניס דחה את מועמדותה של סוויל שהיידה. עם תחילת כהונתה ניסתה ממשלתו להעביר דרך צו חנינה לפוליטיקאים מעורבים במעשי שחיתות, ביניהם מנהיג המפלגה, ליביו דראגניה. ב-21 ביוני 2017, בעקבות סכסוך בין גרינדיאנו לדראגניה, סולק גרינדיאנו מן המפלגה הסוציאל-דמוקרטית ונציגי הקואליציה שלו בפרלמנט הפילו את ממשלתו תוך תמיכה בהצבעת אי אמון על רקע טענה כי גרינדיאנו מעכב את יישומן של תוכנית כלכלית ורפורמות חברתיות. כיום גרינדיאנו מכהן כסגן ראש ממשלה (ביחד עם הונור קלמן) וכשר התחבורה והתשתיות בממשלת  ניקולאיה צ'וקה .
גרינדיאנו הוא מומחה במדעי המחשב.


== קורות חיים ==
ניקולאיה גרינדיאנו נולד ב-1973 בעיר קאראנסבש בחבל באנאט כבנם של ניקולאיה גרינדיאנו ואשתו, מורים בתיכון הפדגוגי (כיום התיכון "ק. דיאקונוביץ' לוגה") בעירו. אביו היה בעבר מנהל התיכון "לוגה" בקאראנסבש ומפקח כללי של בתי הספר במחוז קאראש-סוורין, וכן יושב ראש סניף המפלגה הסוציאל-דמוקרטית בקאראנסבש, כיום יועץ במועצת המחוז קאראש-סוורין מטעם המפלגה.
סבו של גרינדיאנו מצד אמו, מיכאי אימברסקו, היה אסיר פוליטי בשנים 1950–1953 אחרי שסייע לקבוצה של מתנגדים אנטי-קומוניסטים ביער בורלובן שבמחוז קאראש-סוורין.
סורין גרינדיאנו למד בשנים 1980–1988 לימודי יסוד בבית הספר התיכון הפדגוגי בקאראנסבש ובשנים 1988–1992 בתיכון על שם טראיאן דודה באותה עיר. סיים בשנת 1997 את המחלקה למדעי מחשב של הפקולטה למתמטיקה באוניברסיטת וסט בטימישוארה ואחר כך בשנים 1997–1998 התמחה בניהול מסדי נתונים באותה מחלקה באוניברסיטה.
ב-1999 עשה קורס לסטטיסטיקה חברתית בבולוניה עם מלגה מטעם הירחון "טמפוס" וב-2001 עשה השתלמויות באוניברסיטת אוויירו, במכון לחינוך מבוגרים בפרנקפורט ובאוניברסיטה על שם בקט בלידס באנגליה. בשנת 2013 למד גרינדיאנו בתוכנית פוסט-אטוניברסיטאית להשתלמות במדעי צבא, מידע וסדר ציבורי באקדמיה הלאומית למידע וקורסים במכון הרומני לדיפלומטיה. ב-2005–2008 עבד כמנהל בשתי חברות פרטיות.


=== קריירה פוליטית ===
בשנים 2001–2004 כיהן כראש מנהל הנוער והספורט של מחוז טימיש. בשנים 2008–2012 כיהן גרינדיאנו כסגן ראש העיר טימישוארה.
בבחירות בשנת 2012 נבחר גרינדיאנו כחבר במועצת המחוז טימיש מטעם המפלגה הסוציאל-דמוקרטית וכיהן בתפקיד זה עד יוני 2016, כשנבחר ליושב ראש המועצה המחוזית טימיש.
בדצמבר 2014 עד נובמבר 2015 כיהן גרינדיאנו כשר התקשורת והמחשוב בממשלת ויקטור פונטה.
בדצמבר 2014 נבחר כיושב ראש זמני של סניף המפלגה הסוציאל-דמוקרטית במחוז טימיש, וביוני 2015 כיושב ראש שלו.
בעקבות הבחירות המקומיות בשנת 2016 נבחר ליושב ראש מועצת המחוז טימיש, בתמיכת קואליציה של שלוש מפלגות:המפלגה הסוציאל-דמוקרטית, מפלגת התנועה העממית וברית הליברלים והדמוקרטים.


=== ראש ממשלה ===
ממשלתו כללה 23 שרים, לרבות 8 נשים.
בתחילת שנת 2017 התחילה ממשלתו של גרינדיאנו בהליכי רפורמה של החוקים הפליליים וב-31 בינואר 2017 הוציאה ממשלתו צו המאפשר חנינה לעשרות פוליטיקאים שהורשעו על עבירות שחיתות והפרת אמונים, לרבות ראש המפלגה הסוציאל-דמוקרטית, ליביו דראגניה. בעקבות הפגנות מחאות המוניות שבהן השתתפו מאות אלפי אזרחים בכל רחבי רומניה, הצו בוטל.
על רקע סכסוך עם מנהיג מפלגתו, ליביו דראגניה, בקשר לחילופי גברי בממשלה (גרינדיאנו מינה, למשל, את ראש הממשלה לשעבר ויקטור פונטה למזכיר הממשלה), דראגניה ורוב נציגי המפלגה דרשו ממנו להתפטר והדיחו אותו בהצבעת אי אמון בפרלמנט.
גרנדיאנו הוחלף ב-29 ביוני 2017 על ידי מיכאי טודוסה, שכיהן כשר הכלכלה.


== חיים פרטיים ==
סורין גרינדיאנו נשוי למיכאלה, רוקחת, ולזוג שני ילדים.


== ספרים ופרסומים ==
ספרי לימודIntroducere în informatica socială, Editura Universitatea de Vest, 2000 (מבוא בסייבר החברתי)
Tehnoredactare computerizată, Editura Universitatea de Vest, 2002 (עריכה טכנית ממוחשבת)עבודת גמרIntegrala Lebesgue-Radon în raport cu o măsură complexă, Editura Ionescu, 2002 (האינטגרל לבג-רדון ביחס למידה מרוכבת)


== קישורים חיצוניים ==

 אתר האינטרנט הרשמי של סורין גרינדיאנו סורין גרינדיאנו, ברשת החברתית פייסבוק
 סורין גרינדיאנו, ברשת החברתית טוויטר
 סורין גרינדיאנו, סרטונים בערוץ היוטיוב
כתבה מאת אדריאן פנדורו-היושב ראש החדש של הסניף הסוציאל-דמוקרטי טימיש באתר טימיש און ליין 10.6.2015


== הערות שוליים ==