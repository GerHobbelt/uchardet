revision: 34958702
title: "\u05E2\u05D1\u05E8 (\u05D3\u05DE\u05D5\u05EA \u05DE\u05E7\u05E8\u05D0\u05D9\
  \u05EA)"
url: https://he.wikipedia.org/wiki/%D7%A2%D7%91%D7%A8_(%D7%93%D7%9E%D7%95%D7%AA_%D7%9E%D7%A7%D7%A8%D7%90%D7%99%D7%AA)


---

עֵבֶר, על פי המקרא, היה בנו של שלח ואביהם של פלג ויקטן. על פי לוח העמים הוא אביהם הקדמון של עמים רבים, בהם עם ישראל.
הוא נולד בשנת א'תשכ"ג לבריאת העולם (2038 לפנה"ס) ולפי הכתוב בספר בראשית, פרק י"א ט"ז-יז, נולד לו פלג בהיותו בגיל 34 והוא חי לאחר מכן עוד 430 שנה, כך שמת בשנת ב'קפ"ז (1574 לפנה"ס), בהיותו בגיל 464 שנה. לפי תרגום השבעים של בראשית עבר (הנקרא חבר) חי 404 שנה. לעבר היו בנים ובנות נוספים, מלבד פלג ויקטן.
לפי המסורת היהודית הוא נקבר בתוך מערת שם ועבר בעיר העתיקה של צפת שבה למד יעקב אבינו.
שם חיצוני לאשתו הוא עצורה בת נברוד או עזורה בת נמרוד.


== ייחודו של עבר במקרא ==
שושלתו של עבר מוזכרת הן ברשימת הדורות משֵׁם ועד אליו המופיעה בבראשית י כא ואילך, והן ברשימת הדורות משם ועד אברהם המופיעה שם בפרק יא י ואילך. ברשימות אלו יוחד עבר במספר היבטים ביחס לשאר הדמויות המוזכרות בהן:

עצם החזרה על שושלתו בשתי הרשימות, נראית כמדגישה את מקומו המיוחד של עבר בשושלות אלו.
אבי-סבו, שֵׁם, נקרא על שמו: "וּלְשֵׁם יֻלַּד גַּם הוּא, אֲבִי כָּל בְּנֵי עֵבֶר". – וזאת בניגוד לפירוש כי הכוונה לבני עבר הנהר, טענה המקבלת חיזוק מכך שביטוי זה טרם הוזכר במקרא עד כה.
ברשימה הראשונה ישנו פירוט לא שגרתי של צאצאיו: "וּלְעֵבֶר יֻלַּד שְׁנֵי בָנִים שֵׁם הָאֶחָד פֶּלֶג כִּי בְיָמָיו נִפְלְגָה הָאָרֶץ וְשֵׁם אָחִיו יָקְטָן. וְיָקְטָן יָלַד אֶת אַלְמוֹדָד... כָּל אֵלֶּה בְּנֵי יָקְטָן" (בראשית י"א, פסוקים כ"ה-כ"ט).
עבר חי 464 שנים, כאשר כל צאצאיו חיו בממוצע פחות ממחצית ממספר זה. בכך היה עבר האחרון בשלשלת הדורות מאדם הראשון שחי מעל 400 שנה. בתמונה משמאל ניתן לראות את ה"צל" שמטיל עבר על הדורות שאחריו.


== ייחודו של עבר במסורת חז"ל ==
על-פי בראשית רבה עבר היה נביא, שקרא לבנו פלג על שם פילוג האנושות, שאירע שנים רבות אחרי הולדתו.
מדרשים רבים מזכירים את בית המדרש של שם ועבר, בה לימדו עבר, יחד עם שם אבי-סבו, את דרך ה'. ב"ישיבה" זו למדו האבות ובה "נטמן" יעקב במשך 14 שנה בדרכו לחרן.
מדרש אחר (בתי מדרשות, צוואת נפתלי) גורס כי עבר סירב לקחת חלק בבניית מגדל בבל, ועל כן הוא וצאצאיו לא נענשו על בניית המגדל, ושפתם לא נתבלבלה. עבר שימר את שפתו המקורית - העברית.על-פי היבטים ייחודיים אלו הסיקו פרשנים שונים, כי עבר לא היה עוד חוליה "רגילה" בשושלת הדורות, אלא אביה של קבוצה אתנית בפני עצמה ("בני עבר"), הלא הם העברים.


== ראו גם ==
עברים
מערת שם ועבר


== קישורים חיצוניים ==
"עֵבֶר", יהודה דוד אייזנשטיין (עורך), אנציקלופדיה אוצר ישראל, ניו יורק: פרדס, תשי"ב, חלק ז, עמודים 312–313, באתר היברובוקס


== הערות שוליים ==