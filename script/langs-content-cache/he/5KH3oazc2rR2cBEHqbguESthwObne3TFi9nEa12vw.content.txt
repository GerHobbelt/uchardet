revision: 29119769
title: "\u05E1\u05D8\u05E4\u05DF \u05E9\u05E4\u05D5\u05D9\u05D6\u05D0\u05D8"
url: https://he.wikipedia.org/wiki/%D7%A1%D7%98%D7%A4%D7%9F_%D7%A9%D7%A4%D7%95%D7%99%D7%96%D7%90%D7%98


---

סטפן שפויזאט (בצרפתית: Stéphane Chapuisat; נולד ב-28 ביוני 1969 בלוזאן שבשווייץ) הוא כדורגלן עבר שווייצרי ששיחק בעמדת החלוץ, ונחשב לכדורגלן השווייצרי המצליח ביותר בשנות התשעים. 
את עיקר הצלחתו ככדורגלן עשה שפויזאט בבורוסיה דורטמונד, עמה זכה ב-1997 בליגת האלופות, ובנוסף זכה עמה בשתי אליפויות הבונדסליגה. שפויזאט שיחק בהצלחה גם בגראסהופרס ציריך וביאנג בויז ברן, במדי שתיהן הוכתר כמלך השערים של ליגת העל השווייצרית. שפויזאט ערך 103 הופעות והבקיע 21 שערים במדי נבחרת שווייץ, עמה השתתף במונדיאל 1994, יורו 1996 ויורו 2004.
שפויזאט זכה פעמיים בתואר כדורגלן השנה בשווייץ, ב-1993 וב-1994. בנובמבר 2003, במסגרת פרסי היובל של אופ"א, זכה שפויזאט בתואר כדורגלן הזהב של שווייץ.


== קריירת מועדונים ==


=== תחילת הקריירה ===
שפויזאט שיחק כנער במועדון מאליי לוזאן, והחל את קריירת הבוגרים שלו בעונת 1986/87, כשהמועדון שיחק בליגת המשנה השווייצרית. שפויזאט הבקיע בעונה זו 16 שערי ליגה, ובקיץ 1987 עבר ללוזאן, ששיחקה בליגת העל השווייצרית. שפויזאט הבקיע בעונת הבכורה שלו במועדון, 1987/88, 12 שערי ליגה, וסיים עם לוזאן במקום השביעי. עונת 1988/89 הייתה חלשה יותר עבור שפויזאט, בה הבקיע רק שער אחד וקבוצתו סיימה עשירית, אך בעונת 1989/90 הוביל שפויזאט את לוזאן למקום השני בליגה, עם עשרה שערים. את עונת 1990/91 החל שפויזאט בלוזאן, ועד למחצית העונה הבקיע 13 שערים ב-20 משחקים. בגביע אופ"א הודחו שפויזאט ולוזאן על ידי ריאל סוסיאדד בגין שערי חוץ אחרי סיבוב אחד, כאשר ניצחו 2-3 במשחק הבית, והפסידו 1-0 בחוץ. שפויזאט הבקיע את השער השני ללוזאן במשחק הראשון. שער זה היה הראשון של שפויזאט במסגרות האירופאיות. בהמשך עונת 1990/91, עבר שפויזאט לבאייר אורדינגן מהבונדסליגה, ועד לסיום העונה הבקיע ארבעה שערים בעשר הופעות, וסיים עם הקבוצה במקום ה-17, שמשמעותו ירידה לבונדסליגה השנייה.


=== בורוסיה דורטמונד ===
לאחר ירידת הליגה עם באייר אורדינגן, חתם שפויזאט בבורוסיה דורטמונד, בה שיחק שמונה עונות שהיוו את מרכז הקריירה שלו. בשנים הראשונות של שפויזאט בדורטמונד הוא שיתף פעולה בהתקפה עם פרנק מיל, מיכאל רומניגה ומיכאל צורק. בעונת הבכורה שלו בדורטמונד, 1991/92, הבקיע שפויזאט 20 שערי ליגה, וסיים כסגן מלך השערים אחרי פריץ ואלטר. דורטמונד ושפויזאט סיימו עונה זו במקום השני, ואיבדו את האליפות רק בגין הפרש שערים נחות משל שטוטגרט שזכתה באליפות. בעונת 1992/93 רשמו שפויזאט ודורטמונד הצלחה גדולה בגביע אופ"א, כשהגיעו עד לגמר, בו הפסידו במפגש כפול ליובנטוס. שפויזאט שיחק 90 דקות במשחק הראשון בדורטמונד, בו הפסידה הקבוצה 3-1 ליובנטוס, ובעקבות פציעה לא שיחק בגומלין בו ניצחה יובנטוס 3-0. שפויזאט הבקיע ארבעה שערים באותה עונה בגביע אופ"א. באותה עונה, שפויזאט ודורטמונד סיימו במקום הרביעי בבונדסליגה, כששפויזאט הבקיע 15 שערי ליגה. 
בעונת 1993/94 שפויזאט ודורטמונד הגיעו עד לרבע גמר גביע אופ"א, שם הודחו על ידי אינטר מילאנו. שפויזאט הבקיע ארבעה שערים בגביע אופ"א בעונה זו. בבונדסליגה, שפויזאט ודורטמונד סיימו במקום הרביעי, כששפויזאט מבקיע 17 שערי ליגה, שער אחד פחות משני מלכי השערים לעונה זו, שטפן קונץ וטוני יבואה. בעונת 1994/95, שפויזאט היה חלק מחוליה התקפית חדשה שכללה גם את קרל היינץ רידלה ואנדראס מולר. שפויזאט הבקיע 12 שערי ליגה באותה עונה, וסייע לבורוסיה דורטמונד לזכות באליפות הבונדסליגה. בגביע אופ"א הגיעו באותה עונה שפויזאט ודורטמונד עד לחצי הגמר, שם הודחו על ידי יובנטוס. באוגוסט 1995 ניצחה בורוסיה דורטמונד את בורוסיה מנשנגלדבך 1-0 במשחק הסופר קאפ הגרמני, ממנו נעדר שפויזאט. בעונת 1995/96 השתתפו שפויזאט ודורטמונד בליגת האלופות וצלחו את שלב הבתים, אך הודחו ברבע הגמר על ידי אייאקס אמסטרדם. בבונדסליגה זכו שפויזאט ודורטמונד באותה עונה באליפות שנייה ברצף, אך הייתה זו עונה חלשה יחסית של שפויזאט, שהבקיע שלושה שערי ליגה בלבד, ולא הבקיע אף שער בליגת האלופות. באוגוסט 1996 זכו שפויזאט ודורטמונד בפעם השנייה ברציפות בסופר קאפ הגרמני, לאחר ניצחון על פ.צ. קייזרסלאוטרן בפנדלים בגמר. שפויזאט הבקיע את הפנדל שלו בגמר זה.
בעונת 1996/97 שפויזאט חזר לכושרו הטוב, והבקיע 13 שערי ליגה, ואמנם סיים עם דורטמונד רק במקום השלישי בבונדסליגה, אך היה שותף מלא לזכייה המפתיעה של דורטמונד בליגת האלופות. בשלב הבתים הבקיע שפויזאט שני שערים, ובגמר ליגת האלופות 1997, בו ניצחה בורוסיה דורטמונד את יובנטוס בתוצאה 3-1, שיחק שפויזאט 70 דקות, והוחלף על ידי לארס ריקן, שהבקיע כעבור דקה וקבע את תוצאת המשחק. בעונת 1997/98, הבקיע שפויזאט 14 שערי ליגה, אך רשם עם דורטמונד עונה חלשה במיוחד בבונדסליגה, בה סיימה הקבוצה רק במקום העשירי. בליגת האלופות לא הצליחו שפויזאט ודורטמונד להגן על תוארם, אך רשמו קמפיין מכובד, בו צלחו את שלב הבתים, בו שפויזאט הבקיע שני שערים, והדיחו את באיירן מינכן ברבע הגמר, לאחר ששני המשחקים הסתיימו בתיקו 0-0, ושפויזאט הבקיע את שער הניצחון לבורוסיה דורטמונד בהארכה של משחק הגומלין. שפויזאט ודורטמונד הודחו בחצי הגמר על ידי ריאל מדריד. במהלך אותה עונה, זכו שפויזאט ודורטמונד בטורניר הגביע הביניבשתי, לאחר ניצחון 2-0 בגמר על קרוזיירו. עונת 1998/99 הייתה האחרונה של שפויזאט בבורוסיה דורטמונד. בעונה זו הבקיע שפויזאט שמונה שערים, ודורטמונד סיימה רביעית. בקיץ 1999, לאחר שמונה עונות בבורוסיה דורטמונד, עזב שפויזאט את הקבוצה, בה זכה בשישה תארים והבקיע 102 שערי ליגה.


=== החזרה לשווייץ וסיום הקריירה ===
בעונת הבכורה של שפויזאט בגראסהופרס ציריך, 1999/00, הוא הבקיע 11 שערי ליגה וסיים עם הקבוצה במקום הרביעי בליגת העל השווייצרית. בעונת 2000/01 הוביל שפויזאט את גראסהופרס לאליפות, כשהבקיע 21 שערי ליגה, והוכתר כמלך השערים של הליגה בצוותא עם כריסטיאן אדוארדו חימנס. בעונת 2001/02 הודחו שפויזאט וגראסהופרס ממוקדמות ליגת האלופות על ידי פורטו, והמשיכו לגביע אופ"א, בו צלחו שני סיבובים והודחו על ידי לידס יונייטד. באותה עונה, שפויזאט וגראסהופרס סיימו במקום השני בליגה, כששפויזאט הבקיע 13 שערי ליגה.
בקיץ 2002 עזב שפויזאט את גראסהופרס ציריך לאחר שלוש עונות, וחתם ביאנג בויז ברן, אף היא מליגת העל השווייצרית. בעונת הבכורה שלו במועדון, 2002/03, הבקיע שפויזאט 15 שערים, וסיים עם הקבוצה במקום הרביעי. בעונת 2003/04 סיימו שפויזאט ויאנג בויז ברן במקום השני בליגה, כששפויזאט מבקיע 23 שערים, ומסיים בפעם השנייה בקריירה שלו כמלך השערים של ליגת העל השווייצרית. בעונת 2004/05 הודחו שפויזאט ויאנג בויז כבר בסיבוב הראשון של מוקדמות ליגת האלופות על ידי הכוכב האדום בלגרד. בליגה השווייצרית, הבקיע שפויזאט 15 שערי ליגה, וסיים עם יאנג בויז במקום הרביעי.
בקיץ 2005, לאחר שלוש עונות ביאנג בויז, חזר שפויזאט ללוזאן ספורט, קבוצת נעוריו, ששיחקה אז בליגת המשנה בשווייץ. שפויזאט שיחק בלוזאן עונה אחת, בה הבקיע 16 שערי ליגה. שפויזאט סיים את העונה עם לוזאן במקום השלישי, שלא הספיק כדי להעפיל בחזרה לליגת העל השווייצרית. בתום עונה זו, פרש שפויזאט ממשחק פעיל.


== קריירה בינלאומית ==
שפויזאט ערך את הופעת הבכורה שלו במדי נבחרת שווייץ בשנת 1989. בנובמבר 1990, הבקיע שפויזאט את שער הבכורה שלו במדים הלאומיים, בניצחון 4-0 על סן מרינו במוקדמות יורו 1992. עם זאת, שפויזאט ושווייץ לא הצליחו להעפיל ליורו 1992 עצמו.
במוקדמות מונדיאל 1994 הבקיע שפויזאט שישה שערים עבור נבחרת שווייץ, והעפיל עמה למונדיאל 1994, שהיה הטורניר הגדול הראשון בו שווייץ השתתפה מאז מונדיאל 1966. במונדיאל עצמו, שפויזאט ושווייץ סיימו את שלב הבתים במקום השני, כששפויזאט הבקיע שער אחד בניצחון 4-1 על רומניה. שווייץ ושפויזאט הודחו בשמינית הגמר על ידי ספרד, לאחר הפסד 3-0. שפויזאט שיחק את מלוא הדקות של שווייץ במונדיאל זה.
במוקדמות יורו 1996 שפויזאט לא הבקיע כלל, והחלוץ העיקרי של שווייץ היה קובילאי טורקילמאז. עם זאת, שווייץ העפילה ליורו 1996 עצמו ושפויזאט נכלל בסגל. בטורניר זה, שפויזאט נכנס כמחליף במשחק אחד, ופתח בהרכב והוחלף בשני המשחקים הבאים בשלב הבתים, שבסיומו הודחה שווייץ עם נקודה אחת בלבד. שפויזאט לא הבקיע בטורניר זה.
במוקדמות מונדיאל 1998 הבקיע שפויזאט שני שערים. במוקדמות יורו 2000 הבקיע שפויזאט שלושה שערים, ובמוקדמות מונדיאל 2002 הבקיע שפויזאט שני שערים. עם זאת, שפויזאט ושווייץ כשלו להעפיל לשלושת הטורנירים הללו.
במוקדמות יורו 2004 הבקיע שפויזאט שער אחד, בניצחון 4-1 על גאורגיה. שפויזאט ושווייץ העפילו ליורו 2004, אך החלוץ העיקרי של שווייץ באותה תקופה היה אלכסנדר פריי, שהבקיע חמישה שערים במוקדמות. במשחק הראשון של שווייץ ביורו 2004, שפויזאט פתח בהרכב בתיקו 0-0 מול קרואטיה בשלב הבתים והוחלף על ידי פאביו סלסטיני. במשחק השני, שפויזאט פתח בהרכב בהפסד 3-0 לאנגליה, והוחלף במחצית על ידי דניאל גיגקס. שפויזאט לא שיחק כלל במשחק השלישי, בו הפסידה שווייץ 3-1 לצרפת. בתום שלב הבתים, הודחו שפויזאט ושווייץ מהטורניר עם נקודה אחת בלבד. למעשה, ההופעה בהפסד לאנגליה הייתה ההופעה ה-103 והאחרונה של שפויזאט במדי נבחרת שווייץ, בשורותיה שיחק 15 שנים והבקיע 21 שערים.


== חיים אישיים ==
סטפן שפויזאט הוא בנו של פייר-אלברט שפויזאט, ששיחק אף הוא בלוזאן ספורט ובנבחרת שווייץ, ואחר כך עסק באימון. להבדיל מבנו, שיחק פייר-אלברט שפויזאט בעמדת הבלם.


== תארים ==
בורוסיה דורטמונדאליפות הבונדסליגה: 1994/1995, 1995/1996
ליגת האלופות: 1996/1997
הגביע הביניבשתי: 1997
הסופר קאפ הגרמני: 1995, 1996גראסהופרס ציריךאליפות שווייץ: 2000/2001תארים אישייםכדורגלן השנה בשווייץ: 1993, 1994
מלך השערים של ליגת העל השווייצרית: 2001, 2004
פרסי היובל של אופ"א: כדורגלן הזהב של שווייץ


== קישורים חיצוניים ==

פרופיל, באתר Transfermarkt
פרופיל, באתר Fussballdaten.de (בגרמנית)
פרופיל, באתר WorldFootball.net
פרופיל, באתר National Football Teams
פרופיל, באתר FootballDatabase.eu