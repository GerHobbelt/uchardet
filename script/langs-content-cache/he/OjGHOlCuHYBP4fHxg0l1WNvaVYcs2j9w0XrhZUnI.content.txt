revision: 36479308
title: Steel
url: https://he.wikipedia.org/wiki/Heart_of_Steel


---

Heart of Steel (בעברית: לב מפלדה) הוא סינגל של הצמד המוזיקלי האוקראיני טבורצ'י, אשר יצא לאור ב-9 בדצמבר 2022. השיר ייצג את אוקראינה באירוויזיון 2023.


== רקע וכתיבה ==
לדברי הלהקה, השיר מזהיר מפני הסכנות של שימוש בנשק גרעיני למלחמה. בריאיון עם הלהקה, חבריה רמזו כי מטרת ייסוד האירוויזיון היא גם הסיבה מדוע יצרו את השיר. הם אמרו: "בדקנו את העבר של התחרות הזו. [תחרות הזמר של האירוויזיון] נוצרה לאחר מלחמת העולם השנייה כדי לאחד את אירופה. היום, בזמן שחלק משחקים באיומים גרעיניים, האנשים שלנו, עם לבבות מפלדה, מגינים על אירופה כולה". השיר מעביר מסר לא לוותר מול מצוקה, ואחד המרכיבים המרכזיים שמופיעים בווידאו קליפ שלו הוא שער בין המציאות לבין החיים לאחר המוות, כאשר הלהקה אומרת שהאנושות בוחרת מה מחכה לה בעתיד.


== הפקה ==
חבר הלהקה אנדרי הוצוליאק התחיל לכתוב את "Heart of Steel" באביב 2022, במהלך המצור על מריופול. לאחר שצפה בסרטונים של הצבא האוקראיני מגינים על מפעל המתכות והפלדה אזובסטאל, הוא קיבל השראה לכתוב שיר המבוסס על הנחישות לא לוותר על השטח.


== תחרות הזמר של האירוויזיון ==


=== לפני האירוויזיון ===
ב-17 בנובמבר 2022 נודע כי טבורצ'י עתידה להשתתף ב-Vidbir, הקדם האוקראיני לתחרות האירוויזיון, שם יופיעו עם השיר "Heart of Steel". השיר פורסם ביוטיוב ב-1 בדצמבר יחד עם תשעת השירים המשתתפים האחרים, ויצא לאור באופן מסחרי ב-9 בדצמבר.חודש לאחר מכן, ב-17 בדצמבר 2022, הופיעו טבורצ'י ב-"Vidbir 2023", המהדורה השביעית של הקדם האוקראיני, אשר נערך במקלט בתחנת המטרו "Maidan Nezalezhnosti" שבקייב בשל המלחמה באוקראינה. בסיום הערב נודע כי ההצבעות שהתקבלו מחבר השופטים ומהקהל העניקו להם את המקום הראשון, ובכך הם נבחרו לייצג את אוקראינה באירוויזיון 2023, שיתקיים בבריטניה.במהלך הקדם היה השיר האחרון בסדר ההופעה, מתוך עשרת השירים שמתחרים בתחרות. במהלך ההופעה, שני חברי הצמד היו לבושים בתלבושות דומות לחליפות חומרים מסוכנים, כאשר אנדרי לבש חליפה שחורה וג'פרי לבש חליפה צהובה. במסך שמאחוריהם נראו הסכנות שבלוחמה גרעינית, והופיעו גם רקדניות רקע, עטויות מסכות גז.


=== באירוויזיון ===
על פי כללי האירוויזיון, כל מדינה משתתפת, למעט המדינה המארחת וחמש המדינות הגדולות (גרמניה, צרפת, איטליה, ספרד והממלכה המאוחדת), נדרשת להיות אחת מעשר המדינות שיעפילו מאחד משני חצאי הגמר לגמר. כיוון שאוקראינה זכתה באירוויזיון 2022, היא העפילה לגמר אוטומטית. ב-12 במאי פורסם סדר ההופעות של הגמר, שנקבע על ידי מפיקי התחרות. אוקראינה הופיעה כמדינה ה-19.במופע הגמר, בתום הקראת הניקוד שהעניקו צוותי השופטים, דורג השיר במקום ה-15, עם 54 נקודות. בהצבעת הקהל הוא דורג במקום הרביעי, עם 189 נקודות. כך, בתום הקראת הניקוד מהצבעות הקהל בבית, שהתווסף לניקוד מהשופטים, סיים השיר במקום השישי, כשבסך הכל זכה ב-243 נקודות.


== קישורים חיצוניים ==
 מידע על הסינגל "Heart of Steel" באתר מיוזיק בריינז
 מילות השיר "Heart of Steel" באתר Genius
 סרטון השיר "Heart of Steel" באתר יוטיוב
 מידע על השיר "Heart of Steel" באתר iTunes
 מידע על השיר "Heart of Steel" באתר ספוטיפיי


== הערות שוליים ==