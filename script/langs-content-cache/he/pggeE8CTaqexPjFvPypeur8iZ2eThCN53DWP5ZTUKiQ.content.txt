revision: 36495558
title: "\u05D3\u05DF \u05D0\u05D1\u05E0\u05D5\u05DF"
url: https://he.wikipedia.org/wiki/%D7%93%D7%9F_%D7%90%D7%91%D7%A0%D7%95%D7%9F


---

דן אבנון (נולד ב-1954) הוא פרופסור אמריטוס באוניברסיטה העברית בירושלים, מופקד קתדרת ליאון בלום במדע המדינה, בשנים 2017-2021 כיהן כראש המחלקה למדע המדינה. הוא מומחה למחשבה מדינית ולחינוך אזרחי.


== ביוגרפיה ==
דן אבנון נולד בסטוקהולם, שוודיה, בן ליעקב אבנון (לשעבר קמיניצקי), דיפלומט ישראלי יוצא וילנה, ולפוריה אבנון (לשעבר רפאלי), ילידת חיפה, נצר למשפחת ישראל ב"ק.  
אבנון  גדל בארצות הברית, בסיירה לאון ובירושלים. למד  בפנימייה הצבאית ליד הגימנסיה הרצליה בתל אביב, ובגימנסיה העברית בירושלים. 

שירת כלוחם בסיירת מטכ"ל.  במלחמת יום כיפור לחם בקרבות הפלישה הסורית לרמת הגולן תחת פיקודו של יוני נתניהו והשתתף בקרבות באזור תעלת סואץ.
במסגרת שירות מילואים פיקד על צוות של סיירת שלדג שלחם במלחמת לבנון הראשונה (1982). 
ב-1979 כיהן אבנון כמנכ"ל יריד הספרים הבינלאומי בירושלים, לצדו של טדי קולק, ראש העיר ירושלים.

תוך כדי שירות המילואים בלבנון 1982 הצטרף לנחום ברנע בהקמת העיתון כותרת ראשית, וכיהן כמנכ"ל העיתון.
ב-1984 כיהן כממונה על ארגון המטה של יצחק נבון (מפלגת העבודה) במסגרת מערכת הבחירות הכלליות לכנסת ה–11.
בשנת 1990 סיים לימודי דוקטורט במדע המדינה באוניברסיטת קליפורניה בברקלי. לאחר תקופה בה כיהן כחבר סגל אוניברסיטת סטנפורד, החליט לחזור לישראל, זכה במלגת אלון לחוקרים צעירים והצטרף לסגל האוניברסיטה העברית.  
אבנון לקח חלק בצוות האקדמי שהקים את המכון הישראלי לדמוקרטיה והחל מ-1993 עמד בראש התוכנית לרפורמה פוליטית של המכון. 
בשנת 2001 ייסד באוניברסיטה העברית את "מרכז גילה לחינוך אזרחי ודמוקרטיה". בעבודתו כראש המרכז הקים מגוון תוכניות לימודים ופעל למעורבות האוניברסיטה בקהילה ובמערכות החינוך הממלכתי. 
בשנת 2007 זכה במגן הוקרה מטעם מחלקת החינוך של עיריית קריית גת עבור תרומתו לקידום מערכת החינוך בעיר ובמגן הוקרה מבית הספר "נווה מדבר" של הכפר הבדואי הלא-מוכר, אבו קוידר.  
בשנים 2009-11 עמד בראש בית הספר למדיניות וממשל ע"ש פדרמן באוניברסיטה העברית. במסגרת זו הוביל את המכרז לפתיחת תוכנית צוערים לשירות המדינה וכן היה מייסד שותף של תוכנית התואר השני לפיתוח קהילות ("תוכנית גלוקל") בפקולטה למדעי החברה של האוניברסיטה העברית.
בשנת 2017 מונה לראש המחלקה למדע המדינה. 
במהלך השנים שימש כעמית מחקר או מרצה אורח באוניברסיטאות הרווארד, טורונטו, סינגפור וסידני. זכה בפרסי הוראה באוניברסיטאות ברקלי וסטנפורד ופעמים רבות נבחר למורה מצטיין באוניברסיטה העברית.


== מחקר ==
אבנון חוקר שלושה תחומים עיקריים:
הראשון: פילוסופיה פוליטית כללית, בה הוא מתמקד בקשר בין ידע עצמי לתאוריות של קהילה פוליטית. כנגזרת של עניין זה אבנון מתעניין בקשרים בין שפה לפוליטיקה.
השני: מחשבה חברתית-יהודית עם התמחות במשנתו המדינית והחברתית של מרטין בובר.
השלישי: משטר מדיני דמוקרטי, חינוך אזרחי, הוראת אזרחות בישראל וכתיבת תוכניות לימודים באזרחות ומדע המדינה. במסגרת זו כתב מאמרים על חוק המפלגות בישראל ובעולם, על פריימריז בישראל ובעולם, על מושג 'הציבור הנאור' בפסיקות של אהרן ברק, על המושג 'אזרח' בשפה המדינית בישראל ועוד.
אבנון הנחה לדוקטורט סטודנטים לא מעטים. בין תלמידיו נמנים פרופ' נחשון פרז (מדע המדינה, בר-אילן), ד"ר נעמי מנדל לוי (קרן מנדל) ואחרים.


== פעילות ציבורית ==
שימש כחבר הנהלה בעמותה לחינוך הדו-לשוני "יד ביד: המרכז לחינוך יהודי ערבי בישראל" (2007-2003).  
לקח חלק בהקמת "צופן - מרכזי טכנולוגיה עילית" - לקידום ההשתלבות של אזרחי ישראל הערבים בתעשיית ההייטק והיה חבר בהנהלת הארגון (2010-2007).
היה מייסד שותף וחבר הנהלה ב"עמותה לאזרחות פעילה" (2012-2004).
מאז 2016 מכהן בראש ועדת מקצוע מדע המדינה במשרד החינוך וכראש ועדת מינוח מדע המדינה באקדמיה ללשון עברית. 
ב-2016 כתב אבנון חוות דעת בעתירה לבג"ץ נגד משרד החינוך בדרישה להפסיק את השימוש בחוברת המושגים החדשה באזרחות. בג"ץ קיבל את טענות העותרים והוציא צו על תנאי על פי בקשת העותרים.


== פרסומים ==


=== ספרים שכתב וערך ===
מיזוג אופקים : מחשבה מדינית יהודית-ישראלית, הוצאת ספרים ע"ש י"ל מאגנס (עם דוד מ' פויכטוונגר), 2016.
חינוך אזרחי בישראל, עם עובד, 2013.
שפת אזרח בישראל, הוצאת ספרים ע"ש י"ל מאגנס, 2006.
הספר תורגם לעברית:

מרטין בובר — הדיאלוג הנסתר, תרגמה מאנגלית דפנה בר-און, עם עובד, 2012.
חוק המפלגות בישראל, הוצאת הקבוץ המאוחד, 1993.


== מבחר מאמרים ==

2013, "חינוך אזרחי בישראל." מתוך חינוך אזרחי בישראל, עמ' 11- 32. 
2006, "ה'אזרח' במקרא כמסד בתודעת האזרח היהודי בישראל". מתוך שפת אזרח בישראל, עמ' 23 – 43.
1996, "'הציבור הנאור': יהודי ודמוקרטי או ליברלי ודמוקרטי?" משפט וממשל ג:2, עמ' 417 – 451.


== קישורים חיצוניים ==
דן אבנון, באתר המחלקה למדע המדינה, האוניברסיטה העברית
פוסט-דוק: יולי רזייב משוחחת עם פרופ' דן אבנון, באתר פוליטון, גיליון 3 - יוני 2012
חינוך מבוגרים בהשקפת בובר – מצפן בעולם חסר כיוון: ריאיון עם פרופ' דן אבנון, מחבר 'הדיאלוג הנסתר' על משנתו של מרדכי מרטין בובר, באתר האגף לחינוך מבוגרים, משרד החינוך, גיליון חמישים שנה לפטירת מרדכי מרטין בובר (1965-1878), הוגה חינוך מבוגרים ומקים המסגרת הראשונה להכשרת מורי מבוגרים, גדיש כרך ט"ו, עמ' 160-153
הספרים של דן אבנון, באתר "סימניה"
דן אבנון, באתר עם עובד
הספר "שפת אזרח בישראל", באתר הוצאת מאגנס
הספר "חינוך אזרחי בישראל", באתר טקסט, ספטמבר 2013
אתר מרכז גילה לחינוך אזרחי ודמוקרטיה, האוניברסיטה העברית


== הערות שוליים ==