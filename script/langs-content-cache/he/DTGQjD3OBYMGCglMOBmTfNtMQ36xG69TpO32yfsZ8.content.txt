revision: 27929933
title: "\u05D0\u05E6\u05D8\u05D3\u05D9\u05D5\u05DF \u05E0\u05DC\u05E1\u05D5\u05DF\
  \ \u05DE\u05E0\u05D3\u05DC\u05D4 \u05D1\u05D9\u05D9"
url: https://he.wikipedia.org/wiki/%D7%90%D7%A6%D7%98%D7%93%D7%99%D7%95%D7%9F_%D7%A0%D7%9C%D7%A1%D7%95%D7%9F_%D7%9E%D7%A0%D7%93%D7%9C%D7%94_%D7%91%D7%99%D7%99


---

אצטדיון נלסון מנדלה ביי (באנגלית: Nelson Mandela Bay Stadium) הוא אצטדיון כדורגל בפורט אליזבת שבדרום אפריקה. האצטדיון נבנה לרגל מונדיאל 2010 בו אירח מספר משחקים, לרבות המשחק על המקום ה-3. תפוסת האצטדיון היא 48,000 אנשים והוא מיועד, בנוסף לכדורגל, גם למשחקי רוגבי ולמופעי תרבות וקונצרטים.
על אף הדבר המשתמע אולי משמו, האצטדיון איננו קרוי ישירות על שם נלסון מנדלה, מנהיג דרום אפריקה שהוביל המאבק כנגד האפרטהייד, אלא על שם המחוז בו הוא נמצא - נלסון מנדלה ביי.


== הקמת האצטדיון ==
קודם להקמת האצטדיון רמת התשתית הספורטיבית בפורט אליזבת, ובמחוז כולו, הייתה נמוכה בהרבה. עם היוודע דבר בחירתה של העיר לארח משחקים בטורניר המונדיאל נפלה ההכרעה שלא לשדרג את אצטדיון הרוגבי הקיים, בן הכ-34,000 מקומות, אלא לבנות אצטדיון חדש אשר יעמוד בתקנים הבינלאומיים.
האצטדיון החדש תוכנן להדמות מבחוץ לפרח ומיקומו, אשר שימש קודם לכן כפארק ציבורי ומגרש רוגבי, נבחר בשל הנוף לאגם נורת' אנד.
הבנייה החלה ב-2007 והסתיימה ב-2009. ב-4 ביולי אותה שנה נחנך האצטדיון ונערך בו משחק הכדורגל הראשון.


== קישורים חיצוניים ==
 אתר האינטרנט הרשמי של אצטדיון נלסון מנדלה ביי