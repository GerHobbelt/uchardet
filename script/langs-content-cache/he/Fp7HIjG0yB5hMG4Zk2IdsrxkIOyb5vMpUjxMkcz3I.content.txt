revision: 34836673
title: Erno Munkacsi
url: https://he.wikipedia.org/wiki/%D7%90%D7%A8%D7%A0%D7%94_%D7%9E%D7%95%D7%A0%D7%A7%D7%A6%27%D7%99


---

ד"ר ארנה משה מונקצ'י (בהונגרית: Munkácsi Ernő;‏ 7 באוגוסט 1896, פאנצלצ'ה (Páncélcseh) טרנסילבניה – 1 בספטמבר 1950, בלטונפירד) היה עורך דין, סופר ואיש ציבור יהודי-הונגרי, ניצול שואה. היה פעיל שנים רבות, כולל בתקופת שואת יהודי הונגריה בהנהלת הארגון של הקהילה היהודית בבודפשט. ידוע בזכות ספרו "איך זה קרה?".


== ביוגרפיה ==
ארנה מונקצ'י נולד בעיירה פאנצלצ'ה (Páncélcseh) טרנסילבניה ב-7 באוגוסט 1896. הוריו היו הבלשן ברנט מונקצ'י ופאולה לבית יקובי. הוא סיים תואר במשפטים באוניברסיטת בודפשט (כיום שמה אוניברסיטת אטווש לוראנד).


== פעילותו הציבורית ==
ב-1921 התמנה למזכיר הארגון של הקהילה היהודית בבודפשט. ב-1923 נתמנה ליועץ המשפטי של הארגון והחל מ-1930 שימש כמזכיר הכללי. מ-1935 שימש גם כמזכיר הכללי של המשרד הארצי של יהודי הונגריה. לאחר הכיבוש הגרמני של הונגריה אולץ מונקצ'י, כמו רבים מהנהלת הארגון, לשמש כמזכיר מועצת היהודים שהוקמה בפקודת השלטונות הנאציים ב-22 במרץ 1944. הוא היה מזכיר עמותת המוזיאון היהודי של בודפשט עם הקמתו של המוזיאון ב-1931. ומשנת 1934 עד 1942 שימש כמנהלו. אחרי מלחמת העולם השנייה, בשנת 1945 קבעה ועדת האימות של הקהילה היהודית, לאור העובדה שעזב את תפקידו בתקופת הכיבוש הגרמני, אותו לא מילא במשך חודשים, כי אינו כשיר לתפקיד הנהגה. אולם "בית המשפט העממי", כפורום לערעורים, טיהר ושיקם את שמו באותה שנה, תוך התחשבות בכך שבקיץ 1944 חשף לראשונה את זוועות גירושי היהודים למחנות הריכוז בעלון מחתרתי בלתי חוקי.


== פעילותו העיתונאית והספרותית ==
מאמרים משלו התפרסמו בעיתונות היהודית ההונגרית, בשבועון היהודי "שוויון" (Egyenlőség) ובירחון "עבר ועתיד".
מאמרים משלו בתחומי המשפט והכלכלה התפרסמו בתקופונים מקצועיים ובעיתונות הכללית, ביניהם העיתון בשפה הגרמנית פסטר לויד. היה מעורכי הלקסיקון יהודי הונגרי.


=== מספריו ===
כולם בהונגרית:

יומן רומאי - 1930
עתיקות מליבורנו - 1935
כתבי יד מאוירים בספריות באיטליה - 1937
איך זה קרה? 1947
שלשלת היוחסין של משפחות מונק ומשפחת פעלזענבורג - 1939


== "איך זה קרה?" ==
מונקצ'י ידוע בעיקר בזכות המֶמוּאָר בשם "איך זה קרה?" (בהונגרית Hogyan történt?). ספר בו תיאר את השתלשלות האירועים במהלך שואת יהודי הונגריה, זאת על סמך מסמכי המועצה היהודית שהצליח להציל. מונקצ'י פרסם את הממואר כבר בתחילת 1946 בשבועון אוי אלט (Uj Elet-חיים חדשים). הספר יצא בתחילת 1947. ב-2018 יצא התרגום האנגלי של הספר, בהוצאה של אוניברסיטת מקגיל ואוניברסיטת קוינסהספר עוסק בשואת יהודי הונגריה בתקופה הקריטית שלאחר השתלטות גרמניה הנאצית על הונגריה, כפי שהיא משתקפת במסמכי "הנהגת יהודי הונגריה". התיאור מתחיל עם הכיבוש הגרמני ב-19 במרץ 1944 ומסתיים ב-16 באוקטובר 1944 עם הדחת עוצר הונגריה מיקלוש הורטי ותחילת שלטון מפלגת צלב החץ.
הספר מהווה מקור חשוב לחקר התנהגות הנהגת יהודי הונגריה באותה תקופה נוראה של שנת 1944. חוקרים רבים הסתמכו על הספר. ביניהם פרופסור ברהם.


== קישורים חיצוניים ==
אוסף משפחת מונק-מונקצ'י במוזיאון היהודי של בודפשט (באנגלית)
[1] יהודית מולנר, The Foundation and Activities of the Hungarian Jewish Council, March 20 - July 7, 1944


== הערות שוליים ==