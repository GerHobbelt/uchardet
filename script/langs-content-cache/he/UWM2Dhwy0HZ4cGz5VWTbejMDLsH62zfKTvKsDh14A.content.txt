revision: 36591988
title: "\u05D9\u05D4\u05D5\u05D3\u05D4 \u05D0\u05E8\u05D9\u05D4 \u05E4\u05E8\u05DC\
  \u05D5\u05D1"
url: https://he.wikipedia.org/wiki/%D7%99%D7%94%D7%95%D7%93%D7%94_%D7%90%D7%A8%D7%99%D7%94_%D7%A4%D7%A8%D7%9C%D7%95%D7%91


---

רבי יהודה אריה פֶּרְלוֹב (בכתיב יידי: פּעֶרלאָוו; ה'תרל"ח – י' באלול ה'תשכ"א) היה רב בפולין והאדמו"ר מנובומינסק בארצות הברית, מראשי אגודת ישראל בארצות הברית וממייסדי אגודת האדמו"רים.


== קורות חייו ==
נולד בנובומינסק (פולין, בשעתו חלק מהאימפריה הרוסית) לרבי יעקב מנובומינסק ולחוה בת רבי לייבוש ליברזון מפרוסקורוב. נשא את אסתר רייזל בתו של רבי דוד טברסקי ממקרוב  (בנו של רבי יעקב יצחק ממקרוב וחתן רבי אברהם מטריסק). הוסמך להוראה על ידי רבי אליהו חיים מייזל, רבי יואב יהושע וינגרטן ורבי משה נחום ירושלמסקי. מספר שנים לאחר פטירת אביו התמנה לרבה של ולודבה. מסופר כי רבי חיים מבריסק שיבח את ידיעותיו בהלכה. נהג לסיים תלמוד בבלי בכל שלוש שנים. התפרסם גם בבקיאותו בספר הזוהר.
במלחמת העולם הראשונה ברח למינסק, ולאחריה, כשחזר לפולין, התיישב בלובלין.
בשנת ה'תרפ"ב היגר לארצות הברית על פי הצעתם של יוצאי ולודבה בארצות הברית. בבואו לארצות הברית התגורר בתחילה בלואר איסט סייד, שם התפלל בבית הכנסת של יוצאי קהילת אופעלע, שם גם הקים את קהילת "מנחת יהודא". לאחר מכן עבר לוויליאמסבורג. לצד כהונתו כאדמו"ר, שימש גם כרב ופסק שאלות למעשה. הוא נהג לשבות רבות בקהילות שונות בארצות הברית אליהן הוזמן. היה אחד מראשי אגודת ישראל בארצות הברית, וחבר הוועד הפועל שלה.
יחד עם רבי יהושע השל רבינוביץ ממונסטריטץ', רבי מרדכי חודורוב מטולנה-ויז'ניץ ורבי דוד מרדכי טברסקי מטולנה, ייסד את אגודת האדמו"רים בארצות הברית. פעל רבות למנוע חילולי שבת מצד יהודים בעלי עסקים בקרבת מקום מגוריו.
בשנת ה'תש"ו ייסד בבית מדרשו את "ישיבת ר' לוי יצחק מברדיטשוב זצ"ל" על שם זקנו רבי לוי יצחק מברדיטשוב, בה למדו כ-100 תלמידים ויותר.
נפטר[דרושה הבהרה] בי' באלול ה'תשכ"א ונקבר בוויליאמסבורג, בחלקת נובומינסק בבית הקברות "בית דוד" .


== הנצחה ==
ישיבת "קול יהודה", שהוקמה על ידי נכד אחיו רבי יעקב פרלוב מנובומינסק, נקראה על שמו.


== משפחתו ==
אחיו הבכור רבי אלתר ישראל שמעון פרלוב – ממלא מקום אביהם בנובומינסק
גיסו רבי משה מרדכי השיל – האדמו"ר ממז'יבוז'-ורשה.
אחיו הצעיר רבי שלמה חיים פרלוב – רב ואדמו"ר בבולחוב שבגליציהילדיובנו דוד – נפטר בצעירותו באייר תשי"ב.
בנו אהרן.
בתו פייגה – נישאה לזאב חיים מינקוביץ.


== ספריו ==
לב אריה החדש על התורה, שני חלקים, ירושלים תרצ"ג. רי"א פרלוב נסע לארץ ישראל במיוחד עבור הדפסת הספר.
קול יהודה – דרשות.


== לקריאה נוספת ==
אשר זלקא ראנד, "הרב ר' יהודה ארי' פערלאוו שליט"א", בתוך: תולדות אנשי שם, ניו יורק תש"י, עמ' 102, באתר אוצר החכמה (צפייה חופשית – מותנית ברישום)
הרב אברהם יצחק ברומברג, מגדולי החסידות – חלק כ' (נסכיז, לכוביץ, קיידנוב, נובומינסק), ירושלים תשכ"ג, עמ' ק"ס-קס"ב, באתר אוצר החכמה (צפייה מוגבלת למנויים).
יצחק אלפסי, "רבי יהודה אריה פרלוב מנובומינסק–וולודאבה", בתוך: תורת החסידות, חלק ב', עמ' 22, ירושלים תשס"ט, באתר אוצר החכמה.
יונה לנדא, "רבי יהודה ארי' פערלאוו פון נאוואמינסק", בתוך: מאקארוב, ניו יורק, באתר אוצר החכמה (צפייה מוגבלת למנויים)
אשכול אודות "רבי יהודה ארי' פערלאוו מ'נאוואמינסק – י' אלול תשכ"א", בפורום "אידישע וועלט".ספריולב אריה החדש
חלק א', ירושלים תרצ"ג, באתר אוצר החכמה / לב אריה החדש – חלק א', ירושלים תרצ"ג, באתר היברובוקס
חלק ב', ירושלים תרצ"ג, באתר אוצר החכמה / לב אריה החדש – חלק ב', ירושלים תרצ"ג, באתר היברובוקס
קול יהודה, ניו יורק תש"ו, באתר אוצר החכמה / וקול יהודה, באתר היברובוקס


== הערות שוליים ==