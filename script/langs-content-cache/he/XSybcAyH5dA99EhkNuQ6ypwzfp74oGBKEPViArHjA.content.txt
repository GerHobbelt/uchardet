revision: 36545270
title: "Evermore (\u05D0\u05DC\u05D1\u05D5\u05DD)"
url: https://he.wikipedia.org/wiki/Evermore_(%D7%90%D7%9C%D7%91%D7%95%D7%9D)


---

Evermore (מעוצב באותיות קטנות; בעברית: לָנֶצַח) הוא אלבום האולפן התשיעי של הזמרת-יוצרת האמריקאית טיילור סוויפט. האלבום יצא לאור ב-11 בדצמבר 2020, בהוצאת חברת התקליטים ריפבליק רקורדס, חמישה חודשים לאחר צאת אלבום האולפן השמיני שלה, Folklore. סוגת האלבום דומה מאוד ל-Folklore, ושניהם יצאו כאלבומי הפתעה.
מכיוון שסוויפט המשיכה לעבוד עם מפיקי Folklore, ארון דסנר, ג'ק אנטונוף וברייס דסנר, Evermore מאופיין בסגנון מוזיקלי המשלב רוק אלטרנטיבי, צ'אמבר רוק ופולק-פופ. אולם בניגוד ל-Folklore הוא בוצע בסגנון אופטימי הרבה יותר. הנושאים של שיריו עוסקים באהבה, נישואים ובגידה, המפורטים בצורה של סיפורים אימפרסיוניסטים ושוזרים בתוכם נרטיבים המשתלבים זה בזה. באלבום משתתפות הלהקות בון איבר, חיים ודה נשיונל. הסינגל המוביל מתוכו, "Willow", הופץ ביחד עם וידאו קליפ בבימויה של סוויפט, לצד השקת האלבום. עם יציאתו, זכה לתשבחות מטעם מבקרי המוזיקה, שציינו את דינמיקת האופי וההפקה הניסיונית שלו, תוך שרבים מהם תיארו אותו כבן לוויה מנוגד ל-Folklore.
Evermore הגיע לראש מצעדי האלבומים באוסטרליה, בלגיה, טאיוואן, קנדה, ניו זילנד, בריטניה וארצות הברית. הוא הגיע למקום הראשון בבילבורד 200 והפך את סוויפט לאישה הראשונה בהיסטוריה שהגיעה למקום הראשון במצעד עם שמונה אלבומים ברציפות. כל 15 הרצועות מתוכו נכנסו באותו השבוע לבילבורד הוט 100, בעוד שהסינגל המוביל, "Willow", הפך לשירה השביעי שהגיע לראש המצעד. סוויפט הייתה לאמן הראשון בהיסטוריה שהופיע במקום הראשון באותו השבוע במצעד בילבורד הוט 100 לסינגלים ובמצעד בילבורד 200 לאלבומים, פעמיים. היא גם שברה את השיא של האמנית שהגיעה בזמן הקצר ביותר למקום הראשון במצעד האלבומים הבריטי עם שישה אלבומים. בנוסף, Evermore נמכר ביותר ממיליון עותקים בשבוע הראשון לצאתו. ביוני 2021, לאור יציאתו על גבי תקליט, חזר למקום הראשון במצעד הבילבורד 200 ושבר את השיא ההיסטורי לפתיחה הגדולה ביותר בכל הזמנים לתקליט.Evermore קיבל מועמדות בטקס פרסי גראמי ה-64 בקטגוריית "אלבום השנה".


== רקע ==
ב-24 ביולי 2020, במהלך הסגר מגפת הקורונה, הוציאה סוויפט את אלבום האולפן השמיני שלה, Folklore. הוא זכה לשבחים מהמבקרים ולהצלחה מסחרית בשווקים הבינלאומיים. Folklore היה לאלבום הנמכר ביותר בשנת 2020, וקיבל חמש מועמדויות בטקס פרסי גראמי ה-63, ביניהן "אלבום השנה" (בה זכה). ב-25 בנובמבר 2020 הופץ בדיסני+ סרט ההופעה-תיעודי, Folklore: The Long Pond Studio Sessions, המציג את תהליך היצירה של Folklore. ב-10 בדצמבר 2020, יומיים לפני יום הולדתה ה-31, העלתה סוויפט תשע תמונות לאינסטגרם, שיצרו יחד את עטיפתו של Evermore. מיד לאחר מכן הודיעה ברשתות החברתיות שלה שאלבום האולפן התשיעי שלה, Evermore, ייצא בחצות. היא פרסמה את רשימת הרצועות שלו וחשפה ששלוש הלהקות בון איבר, חיים ודה נשיונל ישתתפו בחלק מרצועותיו. היא הוסיפה שווידאו קליפ נלווה ל-"Willow", יפורסם בחצות אותו היום גם כן.בעקבות תקנות שעת החירום למאבק בנגיף הקורונה שהופעלו במהלך מגפת הקורונה, כתבה סוויפט: ”כולכם כל כך דאגתם, תמכתם והתחשבתם בי וביום ההולדת שלי ולכן הפעם חשבתי לתת לכם משהו! אני יודעת שתקופת החגים הזו (חג המולד) תהיה בודדה עבור רובנו ואם קיים אי שם מישהו שהמוזיקה עוזרת לו להתמודד עם זה, זה עבורו”. בהתאם לעונת החורף בה יצא, סוויפט תיארה את Evermore כאלבום סתווי-חורפי, בניגוד ל-Folklore, שתואר כאלבום אביבי-קייצי.


=== קונספט ===

לאחר יציאתו של Folklore, סוויפט ודסנר המשיכו לעבוד יחד מרחוק; הוא שלח לה קטעי כלי של שירים שונים והיא כתבה את מילותיהם. כל אותם השירים שכתבה אוחדו וצורפו ל-Evermore. בהשוואה לקודמו, הסגנון המוזיקלי של Evermore תואר כניסיוני יותר – ללא הגבלת מקום או ז'אנר. בריאיון עם זאני לואו הצהירה סוויפט ש-Evermore העניק לה תחושות שונות של שלווה לאחר הסקת מסקנות נכונה, ביחס לאלבומה הקודם, Folklore.


== כתיבה והקלטה ==

ב-Evermore השתמשה סוויפט בסגנון כתיבת השירים בו השתמשה ב-Folklore (סגנון שכתוב בגוף שלישי). בדומה לקודמו, Evermore הוא תוצר של שיתוף פעולה מרחוק ותקשורת וירטואלית. ארון דסנר הפיק את כל רצועות האלבום למעט השיר "Gold Rush", שהופק על ידי ג'ק אנטונוף. חלק רב מהאלבום הוקלט במהלך הפקת סרט ההופעה התיעודי, Folklore: The Long Pond Studio Sessions, של סוויפט משנת 2020 שהופץ ברשת הסטרימינג דיסני+.לאחר יציאתו של Folklore כתבה סוויפט את שני השירים "Closure" ו-"Dorothea", עבור ביג רד משין, להקתם של דסנר וג'סטין ורנון. אולם בסופו של דבר הם נכללו ב-Evermore. כדי לחגוג את יציאתו של Folklore, יצר דסנר קטע כלי בשם "Westerly" שנקרא על שם מיקום ביתה של סוויפט ברוד איילנד, ניו אינגלנד שבארצות הברית. כעבור שעה, כתבה את "Willow" ושלחה לו אותו בחזרה. היא כתבה את רוב שיר הנושא, "Evermore", עם ג'ו אלווין (התווסף בקרדיטים בשם העט: ויליאם באורי) ולאחר מכן ביקשה מג'סטין ורנון (סולן להקת בון איבר) לכתוב את הגשרית שלו. דסנר הבין שהם יוצרים "אלבום אחות" ל-Folklore רק לאחר שכתב עמה יותר משבעה שירים. בהמשך הלחין את "Tolerate It", המאופיין בציליל פסנתר, ושלח אותו לסוויפט. היא האזינה לו, כתבה את מילותיו ושלחה את התוצר הסופי במטרה שישמע אותו גם כן.סוויפט נסעה לביתו של דסנר בצפון מדינת ניו יורק כדי לצלם את סרטה התיעודי, Folklore: The Long Pond Studio Sessions, באולפן שלו. דסנר סיפר כי הם ישבו כל הלילה יחדיו, כתבו כמה שירים נוספים, שתו הרבה יין ושוחחו ליד הקמין. לאחר סיום הצילומים, סוויפט נשארה אצלו במטרה שיקליטו דברים נוספים. בבוקר שלמחרת, ניגשה למטבחו וסיפרה שבמהלך הלילה כתבה את השיר "'Tis the Damn Season", וביצעה אותו. דסנר ציין את "'Tis the Damn Season" כאחת מהיצירות האהובות עליו ביותר וטען שהוא היה יכול להישאר פשוט כקטע כלי ללא מילים. בהמשך, סיפר ש"יכולת הסיפורת המדהימה והיכולת המוזיקלית של הרצועה לקחו אותה צעד קדימה והפכו אותו למשהו מעולה"."No Body, No Crime" נכתב על ידי סוויפט בלבד. מנגינתו שלובה בצלילי גיטרת ברידג' שדסנר הלחין עבורה. היא שלחה לו דואר אלקטרוני עם דגימה קולית מתוך השיר עצמו ולאחר מכן, הקליטה את כולו. לסוויפט היו רעיונות ספציפיים כיצד היא רצתה ליצור ולהקליט את השיר, כולל הרעיון לשתף בו את להקת הבנות חיים. חברות הלהקה הקליטו את החלק שלהן בלוס אנג'לס ושלחו אותו לסוויפט ששהתה באולפני לונג פאונד באותה העת. על מפוחית הפה והריפים של הגיטרה היה אחראי ג'וש קאופמן, שלקח חלק ביצירת השיר "Betty". ג'יי טי בייטס ניגן על התופים ב-"No Body, No Crime" ו-"Dorothea".

דסנר ואחיו התאום, ברייס דסנר, שלחו לסוויפט כמה מקטעי הכלי שהם יצרו עבור הלהקה שלהם, דה נשיונל. אחד מהם הפך בהמשך ל-"Coney Island". סוויפט ואלווין כתבו את מילותיו והיא הקליטה אותו. לאחר שהאזינו לגרסה הראשונית שלו, האחים דסנר חשו שהשיר קשור לדה נשיונל ונתנו למאט ברנינגר (הסולן הראשי של הלהקה) להקליט אותו ולבריאן דוונדורף (מתופף הלהקה) להיות האחראי על התופים. דסנר סיפר שברנינגר "התרגש" מההצעה ונענה לה בחיוב. לבסוף, הלהקה התכנסה, דוונדורף ניגן על התופים ואילו אחיו, סקוט דוונדורף, ניגן על הבס ובפסנתר הכיס; ברייס דסנר עזר בהפקת השיר."Marjorie" דומה בחלקו ל-"Peace", הרצועה ה-15 ב-Folklore. מוזיקת הרקע ב-"Marjorie" הורכבה מ-"Alvers Hi-Hat Generator", תוכנה שפותחה על ידי המפיק ריאן אולסון, בה היה שימוש רב בשיריה של הלהקה ביג רד משין. התוכנה לוקחת כל צליל בשיר ומחלקת אותם לדוגמאות ומציבה אותם בתבניות מוזיקליות אקראיות. דסנר עבר על התבניות, בחר את החלקים המועדפים עליו, ערך ופיתח אותן ושלח אותן לסוויפט, שכתבה את המילים של השיר עצמו. השיר מדבר על סבתה מצד אמה וזמרת האופרה, מרג'ורי פינליי. סוויפט שלחה תיקייה עם תקליטי האופרה הישנים של פינליי לדסנר, שהשתמש בחלקם בשיר. "Right Where You Left Me" ו-"Happiness" נכתבו כמה ימים לפני שסיימו לעבוד על Evermore. דסנר עבד על הלחן של "Happiness" מאז 2019 וחשב שזה יהיה שיר של ביג רד משין; עם זאת, סוויפט אהבה אותו והחליטה לכתוב לו מילים ולהקליט אותו בעצמה.ורנון היה מעורב בצורה רבה יותר בתהליך היצירה של Evermore מאשר ב-Folklore. הוא ניגן בתופים בשירים "Cowboy like Me" ו-"Closure", בגיטרה ובנג'ו ב-"Ivy" וביצע קולות רקע ב-"Marjorie". בנוסף, הוא עיבד את קולה של סוויפט ב-"Closure", על ידי שימוש בכלי נגינה בשם מסינה, שמעוות את הגוון הרך של קולה. ב-"Ivy" השתמש דסנר בפעמונים במטרה להעניק לו אווירה "חורפית". הוא יצר באלבום אווירה שתוארה כ"נוסטלגית" וכתוצאה מכך, סוויפט השוותה את Evermore לסתיו ולחורף, בניגוד ל-Folklore, אותו השוותה לאביב ולקיץ. הוא סבר שעיבוד 17 רצועות האלבום היא "משימה קשה מאוד" וסיפר שמהנדס הקול, ג'ונתן לואו, חשב שהם לא יסיימו את האלבום בזמן.


== מוזיקה ומילים ==

Evermore כונה כסיקוול, בי-סייד, פרק שני או אלבום המשך של Folklore. המהדורה הדיגיטלית של Evermore מורכבת מ-15 רצועות, ואילו המהדורה הפיזית שלו כוללת שתי רצועות בונוס, "Right Where You Left Me" ו-"It's Time to Go". באלבום משתתפות שלוש להקות אמריקאיות: חיים, דה נשיונל ובון איבר, ב-"No Body, No Crime",‏ "Coney Island" ו-"Evermore", בהתאמה. כמו כן, ישנם קולות רקע של מרקוס מומפורד ב-"Cowboy like Me".‏ Evermore נכתב והופק על ידי סוויפט, ארון דסנר, ברייס דסנר ואנטונוף, עם קרדיטים נוספים שניתנו לבי ג'יי ברטון וג'יימס מקאליסטר על "Closure", לוויליאם באורי על "Champagne Problems",‏ "Coney Island" ו-"Evermore", ולג'סטין ורנון מבון איבר על "Evermore" גם כן.


=== הרכב ===
Evermore הוא אלבום רוק אלטרנטיבי, צ'אמבר רוק, ופולק-פופ, המכיל מוזיקה מינימליסטית, אינדי פולק וצ'אמבר פופ; עם זאת, הוא מכיל גם מוזיקה ניסיונית. הוא מאופיין בצלילים אקוסטיים ותואר כ"אלבום חורפי", בו נעשה שימוש בכלי נגינה רבים ושונים. בנוסף לכך, במהלך הפקתו נעשה שימוש בפינגר סטייל, גיטרות חשמליות, גיטרות אקוסטיות, פסנתרים, סינתיסייזרים, מנדולינות, מכונת תופים, כלי מיתר, מלוטרונים, חלילים, קרני יער וצ'לואים.ברצועות כמו "Gold Rush" ו-"Long Story Short", המפעם הוא מסוגת הפופ, עם שימוש בהוק. בדיילי טלגרף נכתב ש-Evermore אינו מכיל תחושה קצבית. בהמשך, צוין שמדובר באלבום שונה מהאלבומים הקודמים שהוציאה סוויפט במהלך הקריירה שלה. טום האל טען כי Evermore ממשיך בעקביות את אלבומה הקודם של סוויפט, Folklore; הן מבחינת הסגנון שלו והן מבחינת תהליך ההפקה שלו. הוא המשיך והוסיף ששיריה הפכו לכאלו הנשמעים בכל בית, בעיקר מול האח או הטלוויזיה. ב-Stereogum תואר האלבום כ"אלבום קל, מדיטטיבי, שקט ונוסטלגי".


=== מילים ונושאים ===
כאלבום המשך של Folklore, האלבום Evermore הוא אלבום אינטימי, שמגולל סיפור מנקודת מבט של מישהו בגוף שלישי. הוא ממשיך לגולל את הסיפור שהופיע ב-Folklore והוא כולל בתוכו עובדות וסיפורת. שני האלבומים עוסקים בנושא אסקפיסטי משותף, אך בניגוד לאופי הרומנטי והמופנם של Folklore,‏ Evermore תואר כחופשי, אמיץ, חסר עכבות, שמח, אימפרסיוניסטי וכזה שעוסק בווידויים. בנוסף לכך, הוא תואר כאלבום שבאמצעותו מצליחה סוויפט להמחיש את הרגשות והרעיונות שלה, אודות נושא האהבה והכאב של להיות מבוגר. השירים שנכללו ב-Evermore תוארו כשירים שמהרהרים את המאזין, וכוללים בתוכם נושאים כמו אהבה אסורה, הזנחה רומנטית, סלחנות, נישואים ובגידה. השירים סובבים סביב מערכת דמויות מגוונת (כמו אלה מ-Folklore) אשר מתחברות יחד לאורכו של האלבום.מבקרי המוזיקה פרסמו שהסימנים המסחריים של סוויפט מופיעים ב-Evermore והוסיפו שהיא משתמשת בשעשועי לשון בשירים שנכללים בו. בווראייטי פורסם שיש בכל שירי האלבום מוטיב שחוזר על עצמו. ב-American Songwriter נכתב ש"באלבום, סוויפט מדגישה באופן ברור את הצער שהנישואים מביאים עמם". ב-Stereogum נכתב ש"האלבום עוסק בפיקסציה תצפיתית". בפיצ'פורק ציינו ש"סוויפט היא סולנית רב-תכליתית ואקספרסיבית". במגזין Spin העירו על כך ש"סוויפט מציגה באלבום דיוק והרס, עם שילוב של רגשות אנושיים מורכבים במיוחד".


=== שירים ===
Evermore מתחיל עם "Willow"; שיר שקט המשלב את סוגות הפולק צ'אמבר והאינדי פולק. "Willow" הוא שיר אהבה, המורכב מגיטרות שונות (כמו גיטרה חשמלית וגיטרה בס), גלוקנשפיל, תזמורות אינדי פולק, תופים מתוכנתים ופזמון שתואר כ"עוצר נשימה". "Champagne Problems" הוא שיר אבל ובלדה, שתואר כ"שיר לו-פיי, בו יש שימוש בפסנתר". הוא עוסק בבת זוג קשה, שהתמודדויותיה האישיות משבשות את מערכת היחסים הרומנטית שלה, מביאות אותה לדחות את הצעת הנישואין של בן זוגה וגורמות לה לקחת אחריות על ההשלכות של המעשה. "Gold Rush" הוא שיר פופ שתואר כ"מנצנץ" ו"חלומי" ומורכב מתופים, קרן יער, כינורות ובס זקוף. השיר עוסק בקנאה ובחוסר הביטחון של המספרת בנוגע לנושא כלשהו המפורט בהמשך, תוך התייחסות לבהלה לזהב בקליפורניה (1848–1855).

הרצועה הרביעית, "'Tis the Damn Season", היא שיר חג המולד שתואר כ"בלדה חגיגית". הרצועה מגוללת סיפור על אישה המגיעה לעיר הולדתה בעת חופשות חג המולד, שם היא נתקלת במאהבה לשעבר. את הערב היא מסיימת כשהיא נמצאת עימו במיטה. היא מבינה שהניסיון לחדש את הקשר לא יוביל לשום מקום. השיר מורכב מגיטרות חשמליות והמספרת שלו מתגלה כדמות בשם דורותיאה, בהמשך האלבום. "Tolerate It" היא רצועה העוסקת במישהי שנקלעה למערכת יחסים לא מאוזנת, עם פערי גילים. בנוסף, היא עוסקת בייסורים הפנימיים של דורותיאה מלאת הטינה, המעוניינת לסיים את מערכת היחסים הזו. השיר תואר כ"שיר שנבנה לאט". הוא מורכב מסינת' בס ופסנתר, והשראתן החלקית של מילותיו, היא מהדמויות הראשיות של דפנה דה מוריאה ברומן, "רבקה" (1938). בתחילת "No Body, No Crime", ניתן לשמוע סירנה של משטרה; הוא תואר כשיר הלקוח "מעולם הקולנוע", וכשיר קאנטרי, פופ רוק וקאנטרי רוק. מבחינה לירית, הוא מתאר תעלומת רצח. הדמות אסתי (שקרויה על שמה של אסתי חיים מלהקת חיים), מגלה שבעלה בוגד בה. אסתי מתעמתת עמו ונרצחת. במהלך השיר, ישנה שירה חוזרת ונשנית של השורה "הוא עשה את זה!".הרצועה השביעית והמלנכולית, "Happiness", היא בלדה אמביינטית, שעוסקת בפרידה או גירושים, עם עיבוד המורכב מסינתיסייזרים שתוארו כ"מעורפלים", כינור, בס, עוגבים ופסנתר. בשיר שירה איטית ומכוונת, שנועדה להעצים את הנושא עליו הוא מדבר. המילים שלו מאזכרות את מילות "Seven", הלקוח מאלבומה השמיני, Folklore.‏ "Dorothea" הוא שיר שמסופר מנקודת מבטו של הדמות הגברית מהשיר "'Tis the Damn Season", שנשאר בטופלו בזמן שאהובתו מבית הספר התיכון, דורותיאה, עוברת ללוס אנג'לס כדי לפתח את הקריירה ההוליוודית שלה. אותו הגבר מפרט על ראשית חייה של דורותיאה ומשכנע אותה לחזור לפשטות שבחיים הכפריים. השיר מורכב מפסנתר, תוף מרים וגיטרות, והושווה ל-"Betty"."Coney Island", הרצועה התשיעית באלבום, היא דואט עם מאט ברנינגר, סולן להקת דה נשיונל. היא מכילה סוגות מוזיקליות כמו רוק אלטרנטיבי, ואלס ואינדי פולק. הרצועה תוארה כ"נוסטלגית" והיא עוסקת בזוג אוהבים שנזכר ברגעים שלהם יחד בקוני איילנד, ניו יורק. "Ivy" הוא שיר פולק, העוסק באישה נשואה שהייתה מעורבת בבגידה ובו יש שימוש במטפורות שתוארו כ"גחמניות". בשיר נעשה שימוש בבנג'ו, גיטרות, חצוצרה, הרמוניות שתוארו כ"עדינות" ובוצעו על ידי ג'סטין ורנון ומקהלה. הוא מתאר כיצד התאהבה אותה האישה במאהב סודי וכיצד התפתתה לכך, תוך שהוא מתאר גם את ההשלכות של כך. סוויפט שרה על שני אנשים ב-"Cowboy like Me" שמתאהבים תוך כדי ביקור באתרי נופש ומנסים להרשים את העשירים. "Cowboy like Me" הוא שיר אלטרנטיבי, קאנטרי, פולק רוק ובלוז, בו נעשה שימוש במפוחית פה, גיטרות, מנדולינה, פסנתר וגיטרת ברכיים. "Long Story Short" הוא שיר אינדי רוק, בו נעשה שימוש בתופים מתוכנתים, גיטרות ומיתרים. סוויפט מסכמת את הרגעים הגרועים בחייה בשיר ומציינת את גאולתה האישית.ברצועה ה-13 "Marjorie", מדברת סוויפט על סבתה וזמרת האופרה, מרג'ורי פינליי, שנפטרה כשסוויפט הייתה בת 13. מילות השיר מורכבות מעצותיה של פינליי לנכדתה, כמו גם מזיכרונותיה וחרטותיה של סוויפט. מוזיקת הרקע של הרצועה הורכבה מ-"Alvers Hi-Hat Generator"; תוכנה שפותחה על ידי המפיק ריאן אולסון. התוכנה לוקחת כל צליל בשיר ומחלקת אותם לדוגמאות ומציבה אותם בתבניות מוזיקליות אקראיות. בשיר נעשה שימוש בפיציקטו, זמזום, מפעם, צ'לו וכלי מקלדת. "Marjorie" היא הרצועה המקבילה לרצועה ה-13 ב-Folklore,‏ "Epiphany", העוסקת בסבה של סוויפט. "Closure" היא הרצועה ה-14 באלבום והיא עוסקת בכמה נושאים כמו זיוף רגשות והעמדת פנים. "Closure" הוא שיר פולק-תעשייתי, בו נעשה שימוש בכלי נשיפה ממתכת, מיתרים, חריקות אלקטרוניות, כלי הקשה, תופים וסינתיסייזרים. שיר הנושא, "Evermore", שהוא גם רצועת הסיום באלבום, הוא בלדת פסנתר בו משתתף ג'סטין ורנון. "Evermore" הוא שיר קריאה ותגובה, המסכם את האלבום בנימה שתוארה כ"קרה ועגומה, אך מלאת תקווה".מהדורת הדלוקס של האלבום כוללת שתי רצועות בונוס. "Right Where You Left Me" היא רצועה אקוסטית, בה נעשה שימוש בכמה סוגי גיטרות. הרצועה תוארה ככזו "המתארת את גורלה של אהבה שקפאה בזמן". באופן דומה, "It's Time to Go" תוארה כ"רצועה עגומה, בה מדובר על יציאה ממערכת יחסים, כמו ידידות. כמו כן, היא כוללת סיפורי גירושים ותרחישים נוספים"; בנוסף לכך, הרצועה מדברת על הסכסוך בין סוויפט לסקוטר בראון, בנוגע לזכויות שלה על ששת אלבומי האולפן הראשונים שלה, שנמכרו על ידי סקוט בורצ'טה, מייסד חברת התקליטים ביג משין רקורדס, דרכה הם יצאו במרוצת השנים.


== הוצאה וקידום ==
בעטיפת האלבום מוצגת סוויפט כשהיא עומדת באזור מיוער, פונה הרחק מהמצלמה כששערה קלוע בצמה צרפתית. כמו כן, היא לובשת מעיל משובץ בעיצובה של סטלה מקרטני, עליו היא סיפרה כי הוא לקוח מאוסף של המהדורה המוגבלת של 23 אולד בונד סטריט. הוא נמכר במהירות בפלטפורמת קמעונאות האופנה "Farfetch" לאחר השקת האלבום במחיר של 2,875 דולרים. מגזין טיים הסביר כי Folklore הוא אלבום ומלא צלילים ורגשות, ואילו Evermore הוא אלבום המבטא עצב, חרטה ודיכאון.Evermore יצא לאור ב-11 בדצמבר 2020, יומיים לפני יום הולדתה ה-31 של סוויפט. Evermore הוא אלבום המשך לקודמו, Folklore, שהופץ חמישה חודשים לפני כן; שתי היצירות המוזיקליות הם "אלבומי הפתעה", שהוכרזו 16 שעות לפני צאתם בחצות. הוא הופץ על גבי תקליטורים ב-18 בדצמבר 2020, ובשנת 2021 יצא לאור בפורמט קלטות שמע ותקליטי ויניל. שתי רצועות הבונוס "Right Where You Left Me" ו-"It's Time to Go", שנכללו במהדורת הדלוקס של Evermore, הועלו לשירותי הסטרימינג ב-7 בינואר 2021. במקור, הן תוכננו לצאת בסמוך לצאת העותקים הפיזיים של האלבום.
ב-14 בדצמבר 2020 הופיעה סוויפט ב-Jimmy Kimmel Live!. למחרת, במהלך תוכנית הרדיו של הווארד סטרן, "סיריוס XM", גילה הזמר-יוצר הבריטי פול מקרטני שסוויפט החליטה לדחות את פרסומו של Evermore בשבוע, כדי לא להתנגש עם תאריך יציאתו המקורי של אלבום האולפן ה-18 שלו, McCartney III; לאחר שהתוודע על כך, החליט מקרטני להוציא את אלבומו ב-18 בדצמבר במקום זאת, כך שסוויפט תוכל להתקדם עם ההוצאה והקידום של Evermore כפי שתכננה בהתחלה. לבסוף, דחיית האלבום של מקרטני לא סייעה לו להגיע למקום הראשון במצעד הבילבורד 200, היות ש-Evermore נמכר בסדר גודל של למעלה מ-155 אלף עותקים בשבוע השני לצאתו.


=== סינגלים ===
"Willow" הופץ כסינגל המוביל מ-Evermore, לצד האלבום עצמו, ב-11 בדצמבר 2020. השיר לווה בווידאו קליפ שבוים על ידי סוויפט. הוא נכנס לשלושת השירים הפותחים במצעדים שבאוסטרליה, בריטניה וניו זילנד. בנוסף לכך, הצליח להגיע למקום הראשון במצעד הבילבורד הוט 100 והפך לשירה השביעי של סוויפט שהצליח לעשות זאת. "No Body, No Crime" נשלח לרדיו קאנטרי ב-11 בינואר 2021 והופץ כסינגל השני מהאלבום.בתחילת ינואר 2021 הוכרז שהשיר "Coney Island" עם דה נשיונל יופץ כסינגל השלישי מתוך האלבום, ונשלח לרדיו אלטרנטיבי.


== ביקורת ==


=== הערכה ביקורתית ===

כבר בצאתו הופנו כלפי האלבום ביקורות חיוביות רבות בדומה לאלבומה הקודם, Folklore. בדיילי טלגרף העניקו לו ציון של ארבעה כוכבי זהב מתוך חמישה, וציינו לטובה את כתיבת האלבום. בגרדיאן העניקו לאלבום את אותו הציון גם כן. באותה הביקורת כתבו כי Evermore כולל רצועות מגוונות שלא דומות אחת לשנייה. ב-NME העניקו לאלבום ציון של חמישה כוכבי זהב מתוך חמישה, וכתבו כי אווירתו דומה מאוד לזו של 1989, שיצא לאור ב-2014. ב-The Sydney Morning Herald העניקו את אותו הציון. ב-American Songwriter ערכו השוואה בין Folklore ל-Evermore ועל קו הדמיון המשותף ביניהם. במטקריטיק קיבל האלבום ציון של 85 על סמך 29 ביקורות.באייריש טיימס נתנו ל-Evermore ארבעה כוכבי זהב. ב-The Line of Best Fit העניקו לו ציון של 8/10, וכתבו עליו ביקורת חיובית. ‏MusicOMH שיבחו את "Willow" וציינו כי מדובר ברצועה הטובה באלבום. בטיימס העניקו לו ציון של ארבעה כוכבי זהב בסך הכול, וסקרו את המעורבות של בן הזוג שלה, ג'ו אלווין, באלבום. בשקלול הציונים של AnyDecentMusic?, הוא קיבל ציון של 8.0 בסולם 10, מה שהפך אותו לאחד מאלבומיה היחידים של סוויפט שהצליחו לעשות זאת. ברולינג סטון קיבל ציון זהה לזה של קודמו, ארבעה וחצי כוכבי זהב. באנטרטיינמנט ויקלי הפנו כלפי Evermore ביקורת חיובית, עם ציון A, בדומה ל-Folklore. בהמשך, פורסם שהממוצע שלו עלה ל-88 במטקריטיק. בווראייטי קיבל ציון של 93 בסולם של 100. עיתון "הארץ" פרסם ביקורות על האלבום גם כן. ב-13 בדצמבר עדכנו כי על סמך 13 ביקורות, הציון שלו מסתכם ב-87. מבקר המוזיקה, כריס וילמן, החמיא להפקה שב-Evermore ולקולותיה של סוויפט. בביקורות פחות חיוביות, כריס ריצ'רדס מוושינגטון פוסט טען כי האלבום ארוך ומייגע, ושמיעתו בלתי נסבלת. מיקאל ווד מלוס אנג'לס טיימס הרגיש שהאלבום מכיל "שאריות" של Folklore וטען שהוא "פשוט חוזר על הטריק שלו". בפיצ'פורק קיבל ציון של 7.9 בסולם 10.Evermore, יחד עם קודמו, זכה לשבחים ביקורתיים רבים מטעם מבקרי המוזיקה ותואר כאחד מהאלבומים המשפיעים ביותר שיצאו בשנת 2020. ב-Yahoo! נכתב שסוויפט השפיעה ושינתה את המשבר התרבותי שנגרם כתוצאה ממגפת הקורונה, באמצעות Folklore ו-Evermore.


=== רשימות סוף שנה ===
האלבום נכלל ברשימות סוף השנה שפורסמו לאחר 11 בדצמבר 2020, בהן נכלל גם Folklore.‏ Evermore דורג בראש הרשימות של USA Today, ‏NJ.com ומגזין וראייטי.


=== פרסים ומועמדויות ===


== הצלחה מסחרית ==
חברת התקליטים ריפבליק רקורדס דיווחה כי Evermore נמכר בלמעלה ממיליון עותקים ברחבי העולם בשבוע הראשון לצאתו – אלבומה השלישי של סוויפט שעשה זאת בתוך 16 חודשים. בנוסף לכך, הוא היה לאלבום האולפן השמיני שלה ברציפות שעשה זאת; היחיד שלא עשה זאת הוא אלבום הבכורה שלה, Taylor Swift. בזכות Evermore הייתה סוויפט לאמן המושמע ביותר בשנת 2020 באמזון מיוזיק בכל הסוגות המוזיקליות.


=== ארצות הברית ===
כבר בצאתו ניצב האלבום בפסגת מצעד האייטונס של ארצות הברית. בסמוך לכך שיר חג המולד שלה, "Christmas Tree Farm", נכנס למצעד האייטונס גם כן. הסינגל המוביל מהאלבום, "Willow", נכנס לעשירייה הפותחת של המצעד, כמו גם מרבית שירי האלבום. בצהרי אותו היום עלה השיר למקום הראשון, הפעם ה-42 בקריירה המוזיקלית של סוויפט. ביממה אחת כל שירי האלבום נכנסו ל-20 השירים הפותחים בספוטיפיי ארצות הברית, וצברו עשרות מיליוני השמעות. בערב 12 בדצמבר 2020 פרסמו Hits Daily Double כי מכירות האלבום בשבוע הראשון יהיו בין 300 אלף ל-350 אלף עותקים, ללא עותקים פיזיים. בעקבות צאת האלבום, עקפה סוויפט את אריאנה גרנדה והפכה לאמנית המושמעת ביותר בספוטיפיי בדצמבר.
ב-20 בדצמבר נודע באופן רשמי כי האלבום כבש את פסגת מצעד הבילבורד 200, עם מכירות של 329,000 עותקים בשבוע. האלבום הוא השמיני ברציפות של סוויפט שניצב בראש המצעד – האישה הראשונה במצעד שהגיע לנתון כזה. בעקבות ההצלחה הגדולה לה Evermore זכה, חזר Folklore למקום השלישי במצעד עם מכירות של 133,000 עותקים – הפעם הראשונה בה שני אלבומים של מוזיקאית ניצבים בשלושת המקומות הראשונים במצעד.במצעד הבילבורד הוט 100 "Willow" התברג במקום הראשון והיה לשירה השביעי באופן כללי ולשירה השני בשנת 2020 של סוויפט שהצליח לעשות זאת. ביולי 2020 הייתה סוויפט לאמן הראשון בהיסטוריה שהתברג במקום הראשון באותו השבוע במצעד הבילבורד הוט 100 ובמצעד הבילבורד 200, עם "Cardigan" ו-Folklore. היא הייתה גם לאמן הראשון בהיסטוריה שעשה זאת פעמיים, עם "Willow" ו-Evermore. כמו כן, הצליח "Willow" להתברג במקום הראשון במצעד השירים הדיגיטליים, מה שהפך את סוויפט לאמן הראשון בהיסטוריה שצבר 21 שירים שכבשו את פסגת המצעד. היא הצטרפה ל-BTS וניקי מינאז' כחלק מהאמנים היחידים שהגיעו למקום הראשון במצעד שלוש פעמים בשנת 2020. כל 15 רצועות האלבום נכנסו למצעד הבילבורד הוט 100, וסוויפט שברה את שיאה של מינאז' והפכה לאישה עם מרבית הכניסות במצעד, עם 128 שירים בסך הכול.ב-27 בדצמבר פורסם ב-Hits Daily Double כי מכירות האלבום בשבוע השני לצאתו יהיו בין 155 אלף ל-160 אלף עותקים ובעקבות כך, חסם את האלבום McCartney III של פול מקרטני מלהגיע למקום הראשון בבילבורד 200. כאשר הוציאה סוויפט את שתי רצועות הבונוס "Right Where You Left Me" ו-"It's Time to Go" ב-7 בינואר 2021, הן זכו להצלחה במדינה. הראשונה מביניהן, הצליחה לכבוש את פסגת מצעד האייטונס של המדינה והייתה לשירה ה-44 שעשה זאת. בנוסף לכך, הצליחה הרצועה השנייה מביניהן, להגיע למקום השני במצעד האייטונס. Evermore ירד למקום השני במצעד אלבומי האייטונס, תוך שמהדורת הדלוקס שלו דורגה במקום הראשון. ב-8 בינואר עלה "It's Time to Go" למקום הראשון במצעד, ואילו "Right Where You Left Me" ירד למקום השני. סוויפט הייתה לאמן הראשון בהיסטוריה שהצליח לכבוש עם 45 שירים את פסגת המצעד.אף על פי שיצא בשבועיים האחרונים של 2020, Evermore הפכך לאחד מעשרת האלבומים הנמכרים ביותר בשנת 2020. הוא דורג במקום השמיני ברשימת האלבומים הנמכרים ביותר של רולינג סטון בשנת 2020, תוך שדורג במקום העשירי ברשימת האלבומים הנמכרים ביותר בשנת 2020, שפורסמה על ידי נילסן סאונדסקאן. זאת, בנוסף לכך ש-Folklore הוכתר לאלבום הנמכר ביותר בשנת 2020 בשתי הרשימות. באותה העת חזר האלבום למקום הראשון במצעד הבילבורד 200 עם מכירות של 54,000 עותקים. הוא נשאר בראש המצעד 51 שבועות בסך הכול. לאחר צאתו על גבי תקליט ב-28 במאי 2021, נמכרו למעלה מ-40,000 עותקי תקליטים שלו; שיא של כל הזמנים, כשהקודם שהחזיק בו היה ג'ק וייט עם אלבומו, Lazaretto, שנמכר בלמעלה מ-40,000 עותקי תקליטים בשבוע שלם.


=== הרפובליקה העממית של סין ===
בפחות משעה הצליח האלבום להימכר בלמעלה מ-165,000 עותקים ברפובליקה העממית של סין. דקות אחדות לאחר מכן הוענק לו באופן רשמי תואר אלבום כסף, על מכירות של למעלה ממיליון עותקים במדינה. האלבום הפך לאלבום הרביעי של אמן בינלאומי הנמכר ביותר במדינה בשנת 2020, כאשר הוא עקף את Positions של אריאנה גרנדה. כמה שעות לאחר מכן נמכר בלמעלה מ-470,000 עותקים והפך לאלבום השלישי של אמן בינלאומי הנמכר ביותר במדינה בשנת 2020, כאשר הוא עוקף את Music to Be Murdered By של אמינם. לקראת סוף דצמבר 2020, נודע כי נמכרו למעלה מ-500,000 עותקים דיגיטליים של האלבום במדינה – האלבום החמישי של סוויפט שעושה זאת. לבסוף, הוכרז באופן רשמי כי הוא האלבום השלישי של אמן בינלאומי הנמכר ביותר במדינה בשנת 2020, מאחורי Changes של ג'סטין ביבר ו-Folklore שלה.


=== כלל העולם ===
האלבום כבש 45 פסגות מצעדי אייטונס של מדינות שונות ברחבי העולם בפחות משלוש שעות. בהמשך דווח כי הוא הגיע למקום הראשון ב-67 מצעדי אייטונס ברחבי העולם. בנוסף לכך, פורסם כי ביממה אחת, צברו שירי האלבום למעלה מ-66.3 מיליון השמעות בסך הכול. בממלכה המאוחדת הצליח האלבום להגיע למקום הראשון במצעד האלבומים הבריטי. בזכות נתון זה הפכה סוויפט לאמן היחיד שהצליח להגיע למקום הראשון במצעד עם שני אלבומים שונים באותה השנה, ולאמן הרביעי (ביחד עם מדונה, קיילי מינוג וברברה סטרייסנד) שהגיע עם שישה אלבומים שונים לראש המצעד. הסינגל המוביל מהאלבום "Willow", הצליח להגיע למקום השלישי במצעד הסינגלים הבריטי ונחסם על ידי "Rockin' Around the Christmas Tree" ו-"All I Want for Christmas Is You" מלכבוש את פסגת המצעד, שזכו להצלחה מחודשת בעקבות חג המולד. שני השירים "Champagne Problems" ו-"No Body, No Crime" נכנסו אליו למקום ה-15 וה-19 בהתאמה. ב-8 בינואר 2021 עלה Evermore למקום הראשון במצעד האלבומים בשנית.בשבוע הראשון לצאתו צבר האלבום 254.4 מיליון השמעות בספוטיפיי, מה שהופך אותו לשבוע הפתיחה השני בגודלו מבחינת השמעות לאמנית בשנת 2020, מאחורי שבוע הפתיחה של אלבומה, Folklore. הקודמת שהחזיקה בשבוע הפתיחה השני בגודלו בשנת 2020, הייתה אריאנה גרנדה עם אלבומה, Positions. מגזין בילבורד פרסם כתבה וכלל את סוויפט כחלק ממחזיקת השיאים הגדולה ביותר במצעדי הבילבורד. באוסטרליה, האלבום והסינגל המוביל מתוכו התברגו במקומות הראשונים במצעדי ה-ARIA.‏ Evermore הגיע למקום הראשון במצעד האלבומים האוסטרלי גם כן, והיה לאלבומה השביעי של סוויפט שעשה זאת. היא קבעה שיא היסטורי כאשר הצליחה להשיג שני מקומות ראשונים במצעד האלבומים האוסטרלי בשנה אחת, בפרק זמן של 19 שבועות האחד מהשני. "Willow" ניצב במקום הראשון במצעד הסינגלים האוסטרלי.באירלנד האלבום ניצב במקום השלישי במצעד האלבומים האירי. בנוסף, הוא היה האלבום הדיגיטלי הנמכר והמושמע ביותר באותו השבוע. במקביל, "Willow" הגיע למקום השלישי במצעד הסינגלים האירי, לצד הרצועות "Champagne Problems" ו-"No Body, No Crime" שנכנסו למצעד במקום השישי וה-11 בהתאמה. בשנת 2021 עלה האלבום למקום השני במצעד האלבומים האירי. בניו זילנד, נכנסו השירים "Willow",‏ "Champagne Problems",‏ "No Body, No Crime" ו-"Gold Rush" למקום הראשון, השני, השלישי והרביעי בהתאמה. בספוטיפיי העולמי כל רצועות האלבום נכנסו ל-28 הגדולים. "Willow" התברג במקום הראשון עם 7.268 מיליון השמעות ביממה אחת; אחת מהבכורות הגדולות ביותר של שיר בשנת 2020 ולצידו נכנסו שש רצועות נוספות לעשירייה הפותחת.


== השפעה ==
Evermore היה לאלבום ההפתעה השני של סוויפט בדומה לקודמו, Folklore. דרך ההוצאה של שני האלבומים בפרקי זמן קצרים האחד מהשני הושוותה לביטלס, יו 2, פרינס ודייוויד בואי, ב-Vulture שנהגו להוציא את אלבומיהם בפרקי זמן קצרים ללא הכרזה. נכתב כי הידיעה על כך שהיא שהוציאה אלבום הפתעה נוסף בשנת 2020 "הגיעה כהלם גדול". ב-Our Culture Mag כתבו כי "הצורה בה סוויפט הצליחה להוציא אלבום מעולה בדומה לקודמו, תוך שהיא הקליטה באותה העת גם את ששת אלבומי האולפן הראשונים שלה, ראויה לשבח". ב-NJ.com הודו לסוויפט על שהפכה את "שנת הקורונה לקצת יותר נסבלת" והוסיפו כי אף אמן אחר במעמדה "לא היה בולט כל כך בשנת 2020". ב-The Sydney Morning Herald כינו אותה כ"מלכת הפרודוקטיביות של מגפת הקורונה".בילבורד הגדיר את Evermore ו-Folklore כדוגמאות הבולטות ביותר לאופן שבו מגפת הקורונה השפיעה על תעשיית המוזיקה בשנת 2020. באותה הכתבה ציינו גם את ההצלחה המסחרית הגדולה לה זכו שני האלבומים. בנוסף, שני האלבומים דורגו יחדיו ברשימות סוף השנה של המגזין, ואף קיבלו שבחים ביקורתיים כאחד. ב-Arre כתבו כי שני האלבומים היו חלק בלתי נפרד משנת 2020. במגזין וראייטי בחר כריס וילמן ב-Evermore כאלבום הטוב ביותר שיצא בשנה זו, וציין את ההשפעה הרבה שלו. גם ב-USA Today הוא נבחר ל"אלבום השנה", תוך שנכתב עליו כי: "בדיוק כשעמדנו לפרסם את רשימת 'האלבומים הטובים ביותר של שנת 2020' בה דירגנו את Folklore במקום הראשון, הוציאה סוויפט והפתיעה אותנו עם Evermore; אלבום הרפתקני אף יותר מקודמו. החלטנו לכלול אותם במקום הראשון". שיריה היו לתוכן המוביל ביותר ב-Genius בשנת 2020 וצברו למעלה מ-31 מיליון צפיות בסך הכול.בהשראת הרצועה "Champagne Problems", מלון היוקרה הצרפתי רויאל שמפיין הוטל אנד ספא הציע לאורחיו חבילה חדשה בשם "פתרון שמפניה", הכוללת בקבוק דום פריניון, מותג השמפניה המוזכר במילות השיר.


=== תביעה על שם האלבום ===
ב-2 בפברואר 2021 הגיש צוות הניהול של פארק אוורמור (פארק שעשועים בפלזנט גרוב, יוטה), תביעה נגד סוויפט וצוותה בגין שהפרו לכאורה את סימן המסחר "EVERMORE". הצוות ביקש להימנע מהמשך השימוש של סוויפט במילה ודרש פיצויים בסך של שני מיליון דולרים או חלק מההכנסות של האלבום, כולל תשלומים על השימוש בעורכי דין. היועץ של הפארק שלח מכתב הפסקת פעילות לצמיתות לעורך דינה של סוויפט ב-29 בדצמבר 2020. בתגובה, הצהיר עורך דינה: "כאשר מרשתי הוציאה את האלבום בשם הזה, הרווחים של הפארק גדלו והדבר הוביל לפריחה מסחרית ולא להפך".בהמשך טען הצוות של הפארק כי שם אלבומה של סוויפט Evermore, מבלבל את הצרכנים ומשפיע לרעה על יכולת החיפוש של הפארק באינטרנט ובכלל. על פי מסמכי בית המשפט שהגיש צוות הפארק, המבקרים בו תהו האם האלבום הוא שיתוף פעולה בין סוויפט והפארק, וכי ביום בו הוכרז על צאתו של Evermore (10 בדצמבר 2020), התנועה באתר האינטרנט הרשמי של הפארק עלתה ב-330.4 אחוזים בהשוואה ליום הקודם. עוד נודע, כי הדבר השפיע על מנוע החיפוש של גוגל. בין היתר, עלתה הטענה כי "בעקבות צאת האלבום, היכולת של המבקרים למצוא את המקום באינטרנט קטנה ואף הפכה לקשה מנשוא".צוותה של סוויפט הכחיש את ההאשמות במכתב שהוגש לבית המשפט, והתייחס לתביעה כ"חסרת בסיס". במכתב, נאמר כי "לא יעלה על הדעת שיש סיכוי לבלבול בין פארק השעשועים לבין המוזיקה של גברת סוויפט", ועלתה הטענה כי הסחורה של הפארק, כגון "ביצי דרקון קטנות וטלאי גילדה" אינה דומה למוצריה של סוויפט. בהצהרה בבילבורד, דוברה של סוויפט כינה את התביעה ככזו שהוגשה "בקלות דעת" והטיל ספק בכוונה האמיתית מאחוריה.ב-24 בפברואר 2021 חברת ניהול זכויות היוצרים TAS (חברת הסימנים המסחריים וזכויות היוצרים של סוויפט) הגישה תביעה נגדית כנגד פארק השעשועים על הפרות זכויות יוצרים, עקב השמעה את שיריה של סוויפט "Love Story",‏ "You Belong with Me" ו-"Bad Blood" באופן קבוע בהופעות שהתקיימו שם, ללא היתר מתאים. מ-TAS נמסר כי הנהלת הפארק "התעלמה באופן בוטה מההודעות הרבות של BMI (ארגון זכויות יוצרים בתעשיית המוזיקה) ובחרה במקום להמשיך ולהפיק תועלת מסחרית מהשמעת השירים הבלתי מורשית של סוויפט, למרות ידיעה ממשית על האחריות והעונשים המשמעותיים שיכולים להיות מוטלים לפי חוק זכויות היוצרים להגנת אמנים". בהמשך, פורסם כי "קן ברטשניידר (מנכ"ל הפארק) פנה ל-BMI וביקש היתר רטרואקטיבי שיכסה את כל השמעת השירים הבלתי מורשית שאירעה משנת 2018 עד 2021, לאחר שהבין שתביעה מטעם הנהלתה סוויפט הולכת להגיע".במרץ 2021 דיווח דוברה של סוויפט כי לפי ההחלטה שהתקבלה, שני הצדדים "החליטו לוותר על התביעות האחד של השני, ללא הסדר כספי".


== רשימת רצועות ==


=== הערות ===
כל שמות הרצועות מעוצבות באותיות קטנות.


== קרדיטים ==
כל הקרדיטים שלהלן לקוחים מטיידל, ופיצ'פורק.


=== מוזיקאים ===
הקלטת כלים נוספת


=== טכני ===


=== עיצוב ===
בת' גרברנט – צילום


== מיקומי שיא ==


== נתוני מכירות ==


== היסטוריית יציאות לאור ==


== קישורים חיצוניים ==
 Evermore באתר ספוטיפיי
 Evermore באתר אפל מיוזיק
 Evermore באתר Last.fm
 Evermore באתר MusicBrainz
 Evermore באתר דיזר
 Evermore באתר Discogs
 Evermore באתר AllMusic


== ביאורים ==


== הערות שוליים ==