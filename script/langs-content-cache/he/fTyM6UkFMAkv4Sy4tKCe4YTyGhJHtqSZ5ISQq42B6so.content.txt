revision: 34262508
title: "\u05D2\u05DC\u05D9 \u05E6\u05D1\u05D9-\u05D5\u05D9\u05E1"
url: https://he.wikipedia.org/wiki/%D7%92%D7%9C%D7%99_%D7%A6%D7%91%D7%99-%D7%95%D7%99%D7%A1


---

גלי צבי-וַיְס (נולדה ב-11 בספטמבר 1990)  היא סופרת, תסריטאית ועיתונאית ישראלית, מייסדת אתר הכותבים "דרך המילים".


== ביוגרפיה ==
גלי צבי-ויס נולדה וגדלה בתל אביב, ליהודה צבי, יליד יוון, ולרחל, ילידת תל אביב.
במהלך שירותה הצבאי כחובשת תעופתית בתל נוף, עברה את קורס העיתונאים של נתן ברון. מיד לאחריו החלה לעבוד בשבועון "העולם הזה" ומשם ב"להיטון", וב"לאישה". חתמה את הקריירה העיתונאית שלה בעיתון "מעריב", שם עבדה כעשר שנים.
למדה חינוך מיוחד ופילוסופיה באוניברסיטת תל אביב, וכן קולנוע וטלוויזיה - באוניברסיטה זו.
סיפוריה הקצרים הראשונים, שהתפרסמו ב"העולם הזה" של שנות ה-80, הפגישו אותה עם עולם התסריטאות בדרך מקרה. הבמאי השווייצרי-יהודי, רפאל רביבו, הפך אותה לשוליית-הבמאי וגרם לה להתאהב בתחום הזה ולעשות הסבה מקצועית. כבר במהלך לימודי השנה הראשונה בחוג לקולנוע וטלוויזיה באוניברסיטת תל אביב התבקשה לכתוב את התסריט לפיצ'ר "מסג'יסט הצמרת" (1981) בכיכובו של דובי גל (תחת השם "מרגלית צבי").
צבי-ויס עזבה את עבודתה כעיתונאית ועברה לשדה התסריטאות על כל גווניו: סרטים דוקומנטריים, סדרות בתחילת ערוץ 2: "חנן ונתן" בכיכובם של חנן גולדבלט ונתן נתנזון, "פליק פלאק" עם מיכל צפיר, סרטי פרסומת וסרטי תדמית בהם: "לא איטונג לא קונה" וסרט התדמית ל"בית נועם".
בשנת 2000 החלה להעביר סדנאות לכתיבה יוצרת, אשר התבססו על תובנותיה בתחום הכתיבה ועל תחקיר מעמיק בשיטות עבודה של גדולי הסופרים בעולם. בעקבות בקשת תלמידיה הוקם אתר לכתיבה בשם "דרך המילים" (2004), שגרף אליו אלפי כותבים בתחום השירה והפרוזה.
בשנת 2021 הקימה הוצאה לאור בשם "דרך המילים", המוציאה לאור רומנים, ספרי פרוזה הכוללים סיפורים קצרים, ספרי שירה, ספרי עיון, ספרי ילדים ועוד.
נשואה לעמוס ויס ואם לשלושה בנים.


== ספריה ==
ספריה של צבי-ויס יוצאים מנקודת מוצא פילוסופית, מביאים עמם אמירה ומסר כחלק מהווייתה הפילוסופית.

בבואה (הוצאת "פוקוס" 2003), מספר את סיפורה של מרתה, אישה בשנות הארבעים לחייה המחפשת דרך לביטוי כישרונה האמנותי. מרתה מממשת את כישוריה באמצעות התבוננות במראה ריקה ופרטית שהיא יוצרת לעצמה. עוברת תהליך ממושך המוביל אותה אל תערוכת הציורים הראשונה שלה וליצירת מקום חדש ביחסיה הפרובלמטיים עם בן זוגה.
צלילוּת הערפל (הוצאת "טרקלין" 2005), ספר פנטסיה המתרחש בשנת 2056 כשמלחמת עולם שלישית מותירה רק קומץ אנשים בעולם המונהגים על ידי אישה כריזמטית ומוטרפת משהו המנסה ליצור זן חדש של אנשים ואולי עולם ללא מלחמות. בתנאי "מעבדה" ספרותית, בוחנת מיה שוורץ - גיבורת הספר - את טבע האדם, מנסה לנטרל את הרוע ולזכך את הטוב.
שושן צחור (ספרית מעריב 2008), בוקע מתוך מעמקי הקבר האנושי ומדבר על הפחד מאי-חיים וחיות. ד"ר מימי קניג, מתמטיקאית בתחום האינסוף, היא דמות חריגה, הנוגעת בשונות, בגאונות ומובלת אל חיים פתלתלים ורבי התמודדויות, המובילים אותה אל מעשה יוצא דופן, המוצג בסופו של הספר. מעשה המחייב את החיים ומיצויים.
ופתאום בא החושך (עם עובד 2017) ארבעה מקרי רצח שאירעו בישראל. סיפורן של נשים אמיצות הפועלות למען החברה.


== סיפורים קצרים ==
"כמו השמים בינואר", סיפור קצר, בספר דרך המילים, בהוצאת חברי אתר דרך המילים, עמודים 36—38 ישראל, 2012.


== קישורים חיצוניים ==
דרך המילים
גלי צבי-ויס, ב"לקסיקון הספרות העברית החדשה"
הספרים של גלי צבי-ויס, באתר "סימניה"
גלי צבי-ויס, "סתם עוד רצח שכזה", באתר ynet, 24.6.2008
גלי צבי-ויס, שושן צחור, באתר News1 מחלקה ראשונה‏, 7 ביוני 2009
כרמית ספיר ויץ, דרך המילים: אקליד הייקו משובב נפש, באתר nrg‏, 2 בדצמבר 2008