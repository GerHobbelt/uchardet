revision: 34301962
title: "\u05E9\u05DC\u05DE\u05D4 \u05D6\u05DC\u05DE\u05DF \u05D0\u05D5\u05DC\u05DE\
  \u05DF (\u05D4\u05D5\u05E0\u05D2\u05E8\u05D9\u05D4)"
url: https://he.wikipedia.org/wiki/%D7%A9%D7%9C%D7%9E%D7%94_%D7%96%D7%9C%D7%9E%D7%9F_%D7%90%D7%95%D7%9C%D7%9E%D7%9F_(%D7%94%D7%95%D7%A0%D7%92%D7%A8%D7%99%D7%94)


---

רבי שלמה זלמן אולמן (ה'תקנ"ב - י"א בטבת תרכ"ג, 1863) היה אב"ד מאקו (מאקאווא). מפורסם על שם ספר השו"ת שלו, יריעות שלמה.


== ביוגרפיה ==
שלמה זלמן נולד לרבי שלום אולמן "חריף" בעל ה'דברי ר"ש'. נישא בראשונה לבתו של הרב בונם איגר אחיו של רבי עקיבא איגר. כיהן ברבנות כשתי שנים בקהילת צ'אברנדק. בשנת תקפ"ו החל לכהן כאב"ד מאקאווא במשך שלושים ושבע שנים.
לאחר שנפטרה אשתו נישא שנית לשרה טשארנא בת רבי יצחק אייזיק.
נפטר באור ליום שישי י"א בטבת תרכ"ג ונקבר ביום ראשון שלאחריו.


== משפחתו ==
בנו הבכור יוסף אולמן, הרב משה אולמן רב קהילת מחזיקי הדת בגרוסוורדיין, בתו גיטל נישאה לנפתלי שטערנבערג מקראלי, בתו ראצל נישאה לעקיבא לעווינשטיין, רפאל אולמן, שלום אולמן, בתו לאה זילבר, בתו ריזל נישאה לשמעון פאללאק, עוזר אולמן, בתו שרל נישאה לרב אליהו קליין, ישראל אולמן, יששכר אולמן, בתו בלומא נישאה לצבי הירש דראטה מבולדווא, יהודה אולמן, בנימין אולמן.
נכדו הרב פנחס זליג שוורץ, רבה של מאד, הדפיס את ספריו.
בנו ישראל אולמן היה איש עסקים נודע לצד היותו תלמיד חכם, וכיהן כראש הקהילה בעיר אוראדיה (גרוסוורדיין) ברומניה, בנו שלמה זלמן כיהן אחריו בתפקיד ראש הקהל, והוא עם אחיו יעקב אשר, הוציאו לאור את ספרו של זקינו שו"ת יריעות שלמה, עם הערות בשם "בני ישראל". הוא עמד בקשר עם רבנים ואדמורי"ם נודעים, ביניהם עם האדמו"ר הרש"ב מליובאוויטש ובנו הריי"צ. נכדם הרב שלמה זלמן מראשוני תלמידי ישיבת פוניבז', כיהן כדיין ורב קהילה בבני ברק.
נכדו הרב שלמה זלמן אולמן, בן בנו הרב משה, היה רבה של ביסטריץ נשיא הלשכה האורתודוקסית בזיבנברגן. נפטר בו' באלול, תרצ"א. אחריו כיהן כרב חתנו הרב מאיר שפיץ. נרצח בשואה סיוון תש"ד. בנו הרב משה שפיץ מילא את מקומו אחרי השואה, ולימים הקים בית מדרש ביסטריץ בשכונת בורו פארק בארצות הברית. חתנו הוא האדמו"ר הרב זלמן לייב טייטלבוים מסאטמר. נכד נוסף, הרב נח צבי (בנו של הרב משה), כיהן כרבה הראשון של קהילת מחזיקי הדת באנטוורפן.
כמה מצאצאיו של הרב משה אולמן, מכהנים היום בכהונות רבניות, ביניהם הרב אברהם יצחק אולמן, חבר הבד"ץ של העדה החרדית בירושלים, המכהן מטעמה כרב שכונת גבעת שאול בעיר. הרב שלמה זלמן אולמן, דיין ומורה הוראה בבית דין ובית הוראה של הרב שמואל וואזנר בשכונת זיכרון מאיר בבני ברק, ואב"ד מודיעין עילית. שניהם נכדי אברהם יצחק אולמן מזכיר הקהילה החרדית באוראדיה, בנו של הרב משה אולמן.


== ספריו ==
בשנת תרי"ד הדפיס את ספרו הראשון יריעות שלמה חלק א על יורה דעה סימן סא.
ואלו הספרים שנדפסו אחרי פטירתו:

יריעות שלמה, על סוגיות הש"ס, מונקאטש תרע"ג, באתר היברובוקס
יריעות שלמה, שו"ת, וילנה תרס"ה, באתר היברובוקס
יריעות שלמה, דרוש, ניו יורק תש"מ, באתר היברובוקס
יריעות שלמה, דרוש לחינוך בית הכנסת, מונקץ' תר"ע, באתר היברובוקסבשנת תשס"ט יצאו עוד מכתביו בהוצאה חדשה ומוגהת על ידי צאצאו, חיים אריה שפיץ.


== הערות שוליים ==