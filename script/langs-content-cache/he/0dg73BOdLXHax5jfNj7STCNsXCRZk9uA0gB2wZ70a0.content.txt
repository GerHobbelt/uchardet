revision: 36089583
title: "\u05DE\u05E8\u05D3\u05D9\u05EA' \u05D1\u05E7\u05E1\u05D8\u05E8"
url: https://he.wikipedia.org/wiki/%D7%9E%D7%A8%D7%93%D7%99%D7%AA%27_%D7%91%D7%A7%D7%A1%D7%98%D7%A8


---

מרדית' אן בקסטר (באנגלית: Meredith Ann Baxter; נולדה ב-21 ביוני 1947) היא שחקנית ומפיקה אמריקאית. היא מוכרת בעיקר מהופעותיה בסדרת הדרמה "משפחה" של רשת ABC בשנים 1976 עד 1980, ובסיטקום של רשת NBC "קשרי משפחה" מ-1982 עד 1989. בקסטר הייתה מועמדת חמש פעמים לפרס אמי, בהם עבור התפקיד הראשי בסרט הטלוויזיה "A Woman Scorned: The Betty Broderick Story" משנת 1992.


== ביוגרפיה ==
בקסטר נולדה בדרום פסדינה שבקליפורניה. היא בתם של השחקנית במאית ויטני בלייק ושל קריין הרדיו טום בקסטר. אחרי גירושי הוריה ב-1953, היא ושני אחיה גדלו אצל אמם בפסדינה. אביה החורג היה כותב קומדיות המצבים אלן מנינגס.
היא למדה בבית הספר התיכון ג'יימס מונרו, אחר כך בבית הספר התיכון הוליווד, וסיימה את הלימודים ב-1965.


== קריירה ==
פריצת הדרך הראשונה של בקסטר בטלוויזיה הייתה בשנת 1972 כשכיכבה בסיטקום "Bridget Loves Bernie" של רשת CBS. הסדרה ירדה מהמסכים אחרי עונה אחת. ב-1974 היא התחתנה עם השחקן דייוויד בירני שכיכב לצידה בסדרה. בעקבות הנישואים ועד לגירושיהם ב-1989, קיבלה קרדיט בשם מרדית' בקסטר-בירני, ובשם זה הייתה ידועה כששיחקה מאוחר יותר בסדרה "משפחה". היא גילמה את ננסי לורנס מייטלנד והייתה פעמיים מועמדת לפרס אמי לשחקנית משנה מצטיינת בסדרת דרמה (ב-1977 וב-1978).
אחרי סיום הסדרה "משפחה" כיכבה בקסטר יחד עם אנט אוטול ושלי האק בתוכנית "Vanities", על חייהם, אהבותיהן וידידותן של שלוש מעודדות מטקסס, החל מבית הספר התיכון ועד לסיום לימודיהן בקולג'. הסרט שודר כחלק מסדרת הטלוויזיה "Standing Room Only" של ערוץ HBO.
ב-1982 לוהקה בקסטר לתפקיד אליז קיטון, אמא מדור ילדי הפרחים, בסיטקום "קשרי משפחה" של רשת NBC. ב-1986 זכתה בקסטר לשבחי הביקורת על הופעתה הדרמטית בתפקיד קייט סטארק בסרט הטלוויזיה "Kate's Secret" של רשת NBC, אודות אישה שהיא לכאורה אם ועקרת בית "מושלמת", ובסתר היא סובלת מבולימיה נרבוזה. אחרי "קשרי משפחה" הפיקה וכיכבה בסרטי טלוויזיה. היא גילמה חוטפת פסיכופתית בסרט "Kissing Place" מ-1990, והייתה מועמדת לפרס אמי לשחקנית מצטיינת במיני-סדרה או בספיישל על הופעתה בסרט "A Woman Scorned: The Betty Broderick Story" משנת 1992, המבוסס על סיפור אמיתי של אישה גרושה שהורשעה באשמת רצח בעלה לשעבר ושל אשתו הצעירה. על עבודת בסרט הטלוויזיה "My Breast" משנת 1994, זכתה בקסטר לפרס מיוחד על יצירת מודעות ציבורית מטעם National Breast Cancer Coalition. ב-1997 שיחקה בקסטר שוב בתפקיד אמו של הדמות שגילם מייקל ג'יי פוקס (מי ששיחק בתפקיד בנה, אלכס פ. קיטון, בסדרה "קשרי משפחה), הפעם בשני פרקים בסדרה "ספין סיטי".ב-2005 החלה בקסטר להופיע בסרטוני פרסומת עבור חברת הביטוח Garden State Life Insurance Company. ב-2006 הנחתה יחד עם מאט לאואר את התוכנית האירוח והחדשות "Today" של רשת NBC. ב-2007 הופיעה בתפקיד אורח בסדרת הדרמה "מה עובר על בריאן" של ABC. באותה שנה השתתפה בפרקים אחדים בתפקיד אמה הגוססת של הבלשית לילי ראש בסדרה המשטרתית של CBS "פשע מן העבר".
ב-2008 נאמה בקסטר בטקס עבור National University בלה ז'ולה שבקליפורניה והוענק לה תואר דוקטור לשם כבוד מטעם האוניברסיטה.ב-17 בדצמבר 2009 פורסם ספר זכרונות של בקסטר בשם "Untied". היא מדבבת את הדמות אליס סיניור בסדרה "דן נגד העולם" שמשודרת בערוץ The Hub. באפריל 2013 פורסם שבקסטר תופיע בעונה הרביעית של הסדרה "Glee" יחד עם פטי דיוק בתפקיד המנטור של בליין אנדרסון (בגילומו של דארן כריס) ושל קורט האמל (בגילומו של כריס קולפר).באוגוסט 2014 הודיעו המפיקים של אופרת הסבון "צעירים חסרי מנוח" שבקסטר תגלם את דמותה של מורין.


=== חיים אישיים ===
בקסטר הייתה נשואה ארבע פעמים ונולדו לה חמישה ילדים. ב-1966 התחתנה עם רוברט לואיס בוש ולהם שני ילדים – תיאודור ג'סטין (יליד 1967) ואווה ויטני (ילידת 1969). בני הזוג התגרשו ב-1971. ב-1974 נישאה לשחקן דייוויד בירני, ולהם נולדו שלושה ילדים – קתלין ג'יאן (ילידת 1974) והתאומים מולי אליזבת ופיטר דייוויד אדווין (ילידי 1984). בקסטר ובירני התגרשו ב-1989. ב-1995 התחתנה בקסטר עם השחקן והתסריטאי מייקל בלודגט, ממנו התגרשה בשנת 2000.
ב-2 בדצמבר 2009 היא יצאה מהארון כלסבית בריאיון עם מאט לאואר בתוכנית "Today", ובתוכניתו של פרנק דה קארו. ב-2005 החלה במערכת יחסים עם ננסי לוק. השתיים התחתנו ב-8 בדצמבר 2013 בלוס אנג'לס.ב-1999 אובחנה בקסטר כחולה בסרטן השד, היא קיבלה טיפול והחלימה לחלוטין.


== פילמוגרפיה ==
קולנועטלוויזיה


== פרסים ומועמדויות ==


== לקריאה נוספת ==


== קישורים חיצוניים ==

 מרדית' בקסטר, במסד הנתונים הקולנועיים IMDb (באנגלית)
 מרדית' בקסטר, באתר AllMovie (באנגלית)
 מרדית' בקסטר, במסד הנתונים הקולנועיים KinoPoisk (ברוסית)
 מרדית' בקסטר, באתר Discogs (באנגלית)
מרדית' בקסטר באתר TCM Movie Database


== הערות שוליים ==