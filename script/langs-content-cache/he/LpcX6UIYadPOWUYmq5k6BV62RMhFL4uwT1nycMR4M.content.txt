revision: 34149321
title: "\u05DE\u05D8\u05D4 (\u05DE\u05D7\u05D5\u05D6)"
url: https://he.wikipedia.org/wiki/%D7%9E%D7%98%D7%94_(%D7%9E%D7%97%D7%95%D7%96)


---

מטה (בספרדית: Meta) הוא אחד מ-32 המחוזות של קולומביה. המחוז נמצא במרכז קולומביה והוא גובל בעיר בוגוטה (מחוז הבירה) ובמחוזות קונדינמרקה וקסנרה בצפון, בוויצ'דה במזרח, בגואביארה ובקקטה בדרום ובווילה במערב.
המחוז משתרע על שטח של 85,635 קמ"ר. במחוז מתגוררים כמיליון תושבים (הערכה ל-2017). בירת המחוז היא וייאביסנסיו.


== היסטוריה ==
לאחר קבלת העצמאות של רפובליקת קולומביה הגדולה מהאימפריה הספרדית בתחילת המאה ה-19 האזור נכלל במחוז בוגוטה. לאחר פיצול הרפובליקה ב-1830 האזור נכלל ברפובליקת גרנדה החדשה והשתייך לטריטוריית סן מרטין שכללה את שטחי מחוזות ויצ'דה ומטה המודרניים ואשר בירת הטריטוריה הייתה סן מרטין בשטחי מטה. ב-1857 הרפובליקה הפכה לפדרלית והאזור נכלל במדינת קונדינמרקה. ב-1863 הרפובליקה הפכה לארצות הברית של קולומביה והמדינות המקוריות המשיכו להתקיים. ב-1866 טריטוריית סן מרטין נוצרה מחדש, אם כי היא הייתה נתונה לשליטה מסוימת של קונדינמרקה. ב-1886 ארצות הברית של קולומביה הפכה לרפובליקת קולומביה הלא-פדרלית והאזור נכלל במחוז קונדינמרקה.
ב-1905 פוצלה מהמחוז האינטנדנסיה (יחידה דומה למחוז אך במעמד פחות יותר ותחת שליטה הדוקה יותר של השלטון המרכזי) מטה שכללה את שטחי טריטוריית סן מרטין. ב-1913 פוצל שטח מהאינטנדנסיה להקמת הקומיסריה (מעמד דומה לאינטנדנסיה) של ויצ'דה, שכללה את שטחי מחוז ויצ'דה המודרני. ב-1959 אושרה הצעת חוק לשדרוג האינטנדנסיה למעמד של מחוז והיא נכנסה לתוקף ב-1960.בסוף המאה ה-20 האזור הפך לאחד המוקדים של מלחמת האזרחים בקולומביה בין ארגוני גרילה כמו FARC לבין הממשלה הקולומביאנית, וכמו כן צמח בו סחר בסמים. במסגרת שיחות שלום בשנות ה-90 של המאה ה-20 בהנהגת נשיא קולומביה אנדרס פאסטראנה אראנגו הוחלט ב-1999 להקים אזור מפורז שכלל את הרשויות המקומיות של ויסטה ארמוסה, לה אוריבה, לה מאקארנה ומסטאס ביחד עם סן ויסנטה דל קגואן במחוז קקטה. לאחר כישלון השיחות ב-2002 האזור המפורז בוטל.


== כלכלה ==
כלכלת המחוז מסתמכת בעיקר על גידול מקנה, חקלאות, הכוללת בין היתר גידול אורז, בננה, קקאו ותירס, תעשייה, בעיקר כזו של עיבוד מזון, מסחר והפקת נפט. כמו כן המחוז הוא אחד המוקדים העיקריים בקולומביה לגידול צמח הקוקה שממנו מופק הסם קוקאין.


== קישורים חיצוניים ==

 אתר האינטרנט הרשמי של מטה
מטה, באתר אנציקלופדיה בריטניקה (באנגלית)


== הערות שוליים ==