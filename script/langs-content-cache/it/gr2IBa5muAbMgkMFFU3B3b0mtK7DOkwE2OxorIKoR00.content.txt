revision: 134176939
title: Linea Napoli-Giugliano-Aversa
url: https://it.wikipedia.org/wiki/Linea_Napoli-Giugliano-Aversa


---

La linea Napoli-Giugliano-Aversa (detta anche linea Arcobaleno per i colori delle sue stazioni o anche linea 11) è una metropolitana, gestita inizialmente da MetroCampania NordEst e successivamente da EAV a partire dal 2012, anno in cui è avvenuta la fusione tra le due aziende.
Il capolinea è Piscinola Scampia, quartiere del comune di Napoli e l'ultima fermata è Aversa Centro, ma al completamento sarà Santa Maria Capua Vetere.


== Descrizione ==
Essa fa parte del sistema metropolitano regionale campano e costituisce la ricostruzione e riconversione in metropolitana pesante dell'Alifana bassa, linea ferroviaria a scartamento ridotto dismessa nel 1976. Collegando Napoli alla conurbazione a nord della città e raggiungendo comuni dell'hinterland afferenti sia alla città metropolitana di Napoli sia alla provincia di Caserta, risulta la prima metropolitana interprovinciale costruita in Italia.


== Storia ==
La legge 16 marzo 1976, nº 86 finanziò la ricostruzione della ferrovia Alifana chiusa nello stesso anno. I finanziamenti vennero confermati anche dalla legge 14 maggio 1981, nº 219 (di conversione del decreto legge 19 marzo 1981, nº 75). I lavori subirono rallentamenti nel 1984 a causa di tre palazzi che si trovavano sul tracciato della nuova linea e che ne ostacolavano il proseguimento.Nel 2000 venne firmata una convenzione tra gli enti interessati che stabilì che la tratta nel comune di Napoli da Piscinola a Capodichino venisse utilizzata in modo promiscuo con la linea 1 della metropolitana di Napoli. Il 30 dicembre dello stesso anno la Giunta Regionale campana con la delibera 7584 approvò la proposta della società di gestione dell'Alifana di utilizzare per la costruzione della linea arcobaleno una tecnologia congruente alla linea 1 della metropolitana di Napoli. Nel dicembre 2001 ripartono i lavori e viene presentato il nuovo progetto della Metropolitana Regionale della Campania e, con la rielaborazione del progetto originale, la nuova Alifana viene anch'essa inserita nel nuovo sistema integrato. Il progetto definitivo venne approvato con voto 1467 dell'8 novembre 2002 dal Ministero delle Infrastrutture e dei Trasporti. Nel 2004 viene abbattuto l'ultimo dei tre edifici di via Rocco Scotellaro a Giugliano che ostacolavano i lavori in direzione Aversa. Il 16 luglio 2005 dopo qualche anno di ritardo viene inaugurata la prima tratta che collega Piscinola (attuale capolinea) a Mugnano, mentre il 24 aprile 2009 vengono aggiunte tre nuove stazioni: Giugliano, Aversa Ippodromo e Aversa Centro, portando così la tratta in esercizio operativo a circa dieci chilometri.
A partire dal 22 aprile 2017 sono stati riavviati i lavori di completamento della tratta Piscinola-Capodichino e della stazione di Melito da parte della Regione Campania con la riapertura progressiva dei cantieri fermi da anni a causa di contenziosi.


== Materiale rotabile ==
Sulla linea inizialmente venivano utilizzati tre convogli della linea 1 della metropolitana di Napoli. Successivamente sono stati acquistati e modificati treni precedentemente in uso alla linea A di Roma (elettromotrici MA 100).In totale la flotta comprende 11 convogli, anche se solo una parte è in funzione per problemi legati alla manutenzione.
Nel 2020 il gestore della Linea, l'Ente Autonomo Volturno ha stipulato un contratto con l'azienda spagnola CAF per l'acquisto di 12 nuovi treni CAF Inneo, identici a quelli già acquistati e messi in funzione dalla Linea 1, l'unica differenza è il colore arancione che sostituisce l'azzurro.


== Servizio ==
Dal momento che, al 2023, vi è un solo convoglio in servizio, il cadenzamento è alla mezz'ora. Ci sarebbe un altro convoglio della prima serie, ma essendo stato vandalizzato, è fermo al deposito di Giugliano. Ciononostante, EAV, in previsione della futura chiusura dell'anello metropolitano, ha acquistato 12 nuovi treni dall'azienda spagnola CAF, con le stesse caratteristiche di quelli già acquistati per la linea 1. 


== Caratteristiche tecniche ==
L'infrastruttura, interamente elettrificata e a doppio binario, ricalca in parte il tracciato della preesistente ferrovia "Alifana bassa", pur con caratteristiche di metropolitana tradizionale (o "pesante"), e prevalentemente in sotterraneo.
L'intera linea Santa Maria Capua Vetere-Piscinola sarà lunga a regime 29 km, di cui 20 km circa saranno a doppio binario, mantenendo a binario unico una tratta di circa 9 km tra Teverola e Santa Maria Capua Vetere.


=== Percorso ===
La linea si distacca presso la fermata di Piscinola-Scampia della metropolitana di Napoli e, separatasi dal vecchio sedime in corso di recupero per il prolungamento della metropolitana stessa piega verso nord servendo, nell'ordine, Mugnano, Giugliano e Aversa.
La fermata di Giugliano sorge in corrispondenza delle cosiddette Colonne di Giugliano, in un'area un tempo caratterizzata dal doppio bivio per Giugliano e Sant'Antimo della tranvia Napoli-Aversa/Giugliano, gestita dalla Société Anonyme des Tramways Provinciaux (SATP).
La stazione di Melito, fra le stazioni di Mugnano e Giugliano, è in fase di completamento.Da Giugliano il percorso, sempre su sede totalmente nuova, raggiunge la città di Aversa servita dalle fermate Aversa Ippodromo e Aversa Centro. Quest'ultima, non distante rispetto alla stazione RFI di Aversa, funge da capolinea provvisorio in attesa del pianificato prolungamento verso Santa Maria Capua Vetere in corso di costruzione.
Quest'ultima tratta, raggiunta la periferia nord dell'abitato, seguirà nuovamente la direttrice della preesistente ferrovia, discostandosene solo negli ultimi chilometri così da effettuare una curva che consentirà l'affiancamento dei binari rispetto a quelli della ferrovia Roma-Napoli presso la stazione di Santa Maria Capua Vetere, punto di connessione con la linea per Piedimonte Matese, anch'essa gestita da EAV. Su questa nuova tratta saranno realizzate le fermate di Teverola Centro, Teverola ASI, Capo Spartivento e Macerata Campania.


== Note ==


== Bibliografia ==
 Augusto Cracco e Alessandro Lutri, Sottoterra da Aversa a Napoli, in I Treni, n. 316, 2009,  pp. 30-34.
 Antonio Bertagnin e Francesco Maria, Alifana oggi (I), in Tutto treno, n. 248, 2011,  pp. 16-21.
 Antonio Bertagnin e Francesco Maria, Alifana oggi (II), in Tutto treno, n. 251, 2011,  pp. 22-27.


== Voci correlate ==
Ente Autonomo Volturno
Ferrovia Alifana
MetroCampania NordEst
Servizio ferroviario metropolitano di Napoli


== Altri progetti ==

 Wikimedia Commons contiene immagini o altri file su linea 11