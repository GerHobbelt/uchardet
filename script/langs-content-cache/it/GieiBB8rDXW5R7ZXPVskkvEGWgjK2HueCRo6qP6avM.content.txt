revision: 121512699
title: Pentafluoruro di rutenio
url: https://it.wikipedia.org/wiki/Pentafluoruro_di_rutenio


---

Il pentafluoruro di rutenio è il composto inorganico con formula RuF5. In questo fluoruro il rutenio è nello stato di ossidazione +5. In condizioni normali è un solido volatile di colore verde scuro; allo stato vapore è incolore. È un composto estremamente reattivo, senza usi pratici, pericoloso da utilizzare dato che reagisce formando fluoro e acido fluoridrico.


== Sintesi ==
Il composto fu preparato per la prima volta nel 1925 da Otto Ruff e Ernst Vidic facendo reagire fluoro su rutenio spugnoso. Più conveniente risulta la sintesi diretta di Holloway e Peacock del 1963: il rutenio metallico reagisce con un flusso di fluoro diluito con azoto, a circa 300 ºC. Si forma un olio viscoso verde scuro, dal quale RuF5 è separato per distillazione sotto vuoto.

2 Ru + 5 F2 → 2 RuF5


== Struttura ==
RuF5 allo stato solido forma tetrameri (RuF5)4 formati da ottaedri RuF6 uniti da atomi di fluoro condivisi (vedi figura). La struttura cristallina risulta monoclina, con costanti di reticolo a = 549,7 pm, b = 994,6 pm e c = 1253,1 pm, otto unità di formula per cella elementare. In fase gassosa a 120 ºC sono presenti principalmente molecole trimere, assieme a una quantità minore di dimeri.


== Proprietà e reattività ==
RuF5 è un composto estremamente reattivo; si può maneggiare in recipienti di vetro a temperatura ambiente, ma già a 100 ºC il vetro è attaccato. È molto sensibile all'umidità e in acqua si idrolizza rapidamente formando RuO2 idrato e RuO4 gassoso.Reagisce con XeF2 (un fortissimo donatore di fluoro), formando vari composti ionici, a seconda dei rapporti stechiometrici utilizzati:
2 XeF2 + RuF5 → [Xe2F3]+[RuF6]–
XeF2 + RuF5 → [XeF]+[RuF6]–


== Note ==


== Bibliografia ==
(EN) W. J. Casteel Jr., A. P. Wilkinson, H. Borrmann, R. E. Serfass e N. Bartlett, Preparation and structure of ruthenium tetrafluoride and a structural comparison with ruthenium trifluoride and ruthenium pentafluoride, in Inorg. Chem., vol. 31, n. 14, 1992,  pp. 3124–3131, DOI:10.1021/ic00040a024.
(EN) F. A. Cotton, G. Wilkinson, C. A. Murillo e M. Bochmann, Advanced Inorganic Chemistry, 6ª ed., Wiley-Interscience, 1999, ISBN 978-0471199571.
(EN) N. N. Greenwood e A. Earnshaw, Chemistry of the elements, 2ª ed., Oxford, Butterworth-Heinemann, 1997, ISBN 0-7506-3365-4.
(EN) J. H. Holloway e R. D. Peacock, Ruthenium pentafluoride and ruthenium oxytetrafluoride, in J. Chem. Soc., 1963,  pp. 527-530, DOI:10.1039/JR9630000527.
(EN) J. H. Holloway e J. G. Knowles, Reactions of xenon difluoride with the pentafluorides of tantalum, niobium, ruthenium, and osmium, in J. Chem. Soc. A, 1969,  pp. 756-761, DOI:10.1039/J19690000756.
(EN) E. M. Page, D. A. Rice, M. J. Almond, K. Hagen e altri, Gas-phase electron diffraction study of ruthenium(V) fluoride and osmium(V) fluoride, in Inorg. Chem., vol. 32, n. 20, 1993,  pp. 4311–4316, DOI:10.1021/ic00072a026.
(EN) H. A. Porte, E. Greenberg e W. N. Hubbard, Fluorine Bomb Calorimetry. XII. The Enthalpy of Formation of Ruthenium Pentafluoride, in J. Phys. Chem., vol. 69, n. 7, 1965,  pp. 2308-2310, DOI:10.1021/j100891a029.
(DE) O. Ruff e E. Vidic, Das Rutheniumpentafluorid und ein Verfahren zur Trennung von Platin und Ruthenium, in Z. Anorg. Allg. Chem., vol. 143, n. 1, 1925,  pp. 163-182, DOI:10.1002/zaac.19251430112.
 G. Stanger, Preparation and Characterisation of the Platinum Group Metal Fluorides, Tesi di Dottorato, Università di Leicester (PDF), su lra.le.ac.uk, 1988. URL consultato il 18 dicembre 2018.