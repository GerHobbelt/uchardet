revision: 133769667
title: Submarine (film)
url: https://it.wikipedia.org/wiki/Yellow_Submarine_(film)


---

Yellow Submarine è un film d'animazione del 1968 diretto da George Dunning con protagonisti i Beatles.


== Trama ==
Il paese di Pepelandia (Pepperland) è una terra paradisiaca e meravigliosa che si trova in fondo all'oceano, dove regnano la musica, i colori, i fiori, l'allegria e, soprattutto, l'amore. Tutto ciò fino a quando si scatena l'orda dei Biechi Blu (Blue Meanies), mostri umanoidi blu con stivali alti, che pietrificano tutti gli abitanti e opprimono Pepelandia con la forza delle armi, rendendo il paese grigio, silenzioso e triste.
Stando a quanto detto dal loro capo, i Biechi Blu sembrano essere responsabili anche del crollo di Pompei.
L'unico che si salva è il capitano Fred, che, sfuggito ai Biechi Blu, prende il suo sommergibile giallo e va a Liverpool, dove incontra i Beatles e chiede loro aiuto perché liberino Pepelandia dalla tristezza.
Dal porto di Liverpool incomincia per i Fab Four un'incredibile avventura tra terre e isole lunari e psichedeliche e strane creature, attraversando ben 6 mari (il Mare del Tempo, il Mare della Scienza, il Mare dei Mostri, il Mare del Niente, il Mare delle Teste e il Mare dei Buchi). Attraversato quest'ultimo, i Beatles e il Giovane Fred sbarcano a Pepelandia, dove incomincia la sfida finale contro il capo dei Biechi Blu, che viene sconfitto anche con l'aiuto di un bizzarro individuo arci-dotto e clownesco, l'uomo inesistente (Jeremy Hilary Boob, Ph.D. - Nowhere Man, Geremia nell'edizione italiana) che riesce infine, grazie alle canzoni del gruppo, a diventare qualcuno.
I Beatles invitano i Biechi ad unirsi a loro e vivere insieme, così i Biechi comprendono la magia della musica che prima disprezzavano, conoscendo così l'amore e l'amicizia.
Pepelandia è di nuovo libera, e per festeggiare la liberazione i Beatles fanno un concerto insieme ai Biechi Blu, il cui capo è diventato grande amico di Geremia.


== Animazione ==
Lo stile e la grafica del film - di cui fu art director l'illustratore e designer tedesco Heinz Edelmann - contrastano decisamente con quelli più noti all'epoca, in particolare con lo stile della Disney e di altri prodotti hollywoodiani. Il film utilizza un tipo di animazione molto lontana dal realismo, dipingendo paesaggi psichedelici in cui si mischiano surrealismo e pop art.
George Dunning, che aveva già lavorato alla serie dei cartoni animati sui Beatles, fu il supervisore principale del film, sovrintendendo a oltre 200 artisti per 11 mesi. Dunning ha diretto personalmente la sequenza di Lucy in the Sky with Diamonds.


== Colonna sonora ==
Nella colonna sonora del film sono presenti diversi brani dei Beatles, tra cui:

Yellow Submarine
Hey Bulldog
Eleanor Rigby
Love You To 
All Together Now
Lucy in the Sky with Diamonds
Think for Yourself
Sgt. Pepper's Lonely Hearts Club Band
With a Little Help from My Friends
Baby You're a Rich Man
Only a Northern Song
All You Need Is Love
When I'm Sixty-Four
Nowhere Man
It's All Too MuchOltre ai brani dei Beatles, nella colonna sonora sono incluse varie composizioni strumentali di George Martin, incise sull'album omonimo.


== Distribuzione televisiva in Italia ==
Il lungometraggio fu trasmesso per la prima volta sul Secondo Programma RAI il giorno di Capodanno 1972, nella rubrica del sabato sera  Mille e una sera, dedicata al cinema d'animazione d'autore.


== Note ==


== Collegamenti esterni ==

 Sito ufficiale, su thebeatles.com. 
(EN) Yellow Submarine, su Enciclopedia Britannica, Encyclopædia Britannica, Inc. 
 Yellow Submarine, su Il mondo dei doppiatori, AntonioGenna.net. 
 Giannalberto Bendazzi, Yellow Submarine, in Enciclopedia del cinema, Istituto dell'Enciclopedia Italiana, 2004. 
(EN) Yellow Submarine, su IMDb, IMDb.com. 
(EN) Yellow Submarine, su AllMovie, All Media Network. 
(EN) Yellow Submarine, su Rotten Tomatoes, Flixster Inc. 
(EN, ES) Yellow Submarine, su FilmAffinity. 
(EN) Yellow Submarine, su Box Office Mojo, IMDb.com. 
(EN) Yellow Submarine, su TV.com, Red Ventures (archiviato dall'url originale il 1º gennaio 2012). 
(EN) Yellow Submarine, su AFI Catalog of Feature Films, American Film Institute. 
(EN) Yellow Submarine, su Big Cartoon DataBase. 
 Notizia sulla produzione del remake, su billboard.com.
 Complete Film and Review, su es.geocities.com (archiviato dall'url originale l'11 agosto 2006).