revision: 134040661
title: Palazzo Camerino
url: https://it.wikipedia.org/wiki/Camerino


---

Camerino è un comune italiano di 6 221 abitanti della provincia di Macerata nelle Marche.
È noto soprattutto per la presenza dell'Università fondata in età medievale.


== Geografia fisica ==


=== Territorio ===
La cittadina di Camerino è situata tra le valli del Chienti e del Potenza, in una suggestiva posizione su di un colle al centro della zona montana della provincia di Macerata, chiusa a sud dal massiccio dei Monti Sibillini e a nord dal Monte San Vicino. Il territorio è caratterizzato per la maggior parte da un paesaggio collinare, con una gradevole alternanza di campi coltivati, piccoli boschi e querce secolari.


=== Clima ===

Camerino, data l'altitudine (661 m s.l.m.) e la posizione, risente di un clima continentale umido, tipicamente sub-appenninico. Le precipitazioni annue ammontano a 1042 mm, con massimi tra l'autunno e la primavera. La sua esposizione a est-nord-est, solo parzialmente limitata dalle montagne che la separano dalla costa, fa sì che d'inverno venga interessata da nevicate frequenti e spesso molto abbondanti. Le estati sono calde, ma mitigate nei valori minimi e raramente afose. Molti i temporali pomeridiano-serali.
La temperatura media di gennaio si aggira sui +2 °C e quella di luglio sui +22 °C.


=== Urbanistica ===

La vecchia città, il centro storico accresciuto nei borghi, vive di toni sommessi e caldi; la pietra si alterna al cotto all'intonaco rosato, ocra, arancio. La compattezza, il colore, la grana dell'arenaria variano: da Serrapetrona proveniva pietra rosa; da Morro pietra rossastra; da Massaprofoglio, Valcimarra, Campolarzo pietra biancastra; da San Luca, Mergano, Valeano, Paganico pietra calcarea argillosa. L'uso frequente dei laterizi risolve in gioco di equilibrio arenaria-mattone tutta l'edilizia camerte. Gli agenti atmosferici scavano in continuazione. Pertanto l'intonaco si impone come salvaguardia e decorazione; spessissimo gli edifici presentano portali, zoccolo, capitelli, cornici di porte del morto, mascheroni o solo brani intatti di muro.
Così la città conserva toni medi che fondono in ogni stagione con equilibri diversi all'ambiente che la circonda.
Architettura e natura prendono vita e fisionomia. Camerino trae dalla stretta interdipendenza tra la compattezza muraria tipico del suo nucleo urbano e l'aspra collina il senso di compiutezza tipico delle creature nate per un luogo, cresciute nell'attività e nella cultura plurisecolare di abitanti attenti e misurati, radicati nella propria città vogliosi di difendere a sé i propri valori. Il volto di Camerino ha il sapore delle cose amorosamente vissute. A nord congiunge la città allo spalto e al declivio collinare una fascia di pini; nella circonvallazione di levante è stato disarmonizzato il rapporto natura-architettura, prima vissuto nelle piante dell'orto botanico, con un lungo filone di alte abitazioni moderne.
A chi viene da Muccia, alta sulla rupe, la città si stringe a castello; a chi la segue a ovest e nord la linea curva si spezza, si allunga, sempre più placidamente avvinghiando i movimenti lenti della collina. Compatte le mura castellane nascono dal profondo; le abitazioni aprono poche file di finestre, rettangoli eguali d'ombra sul rosa del mattone, contro il verde dei pini e l'azzurro del cielo. Fino al monumento a Vitalini e a San Venanzetto ove le mura del castello si attenuano e nascono i borghi.
A chi viene da San Luca, l'antica cinta, dalla Rocca Borgesca a San Venanzetto, appena deturpata da poche costruzioni interne eterogenee, si allunga nella luce smorzata fino a San Venanzio. I borghi si fanno veramente città a chi viene da Torre di Beregna, adagiati a conca, dall'alto vertice del duomo a Coldibove, dalle Mosse fino all'orto botanico.
La cinta muraria abbracciò i borghi nel 1384: la via esterna per le Mosse, ripresa dall'ex ferrovia del tram, corre sui resti delle recinzioni; la porta Sancti Framus, ora chiamata arco di Vannucci, ne testimonia la potenza. Ma a chi viene da lontano appaiono solo le costruzioni rosa alte nel vertice e le case basse quasi cineree della conca.


== Storia ==


=== La preistoria ===
Nei monti circostanti Camerino hanno lasciato tracce popolazioni dei tempi più remoti della preistoria.
Presso la zona di Torre Beregna e nelle grotte di Monte Primo sono stati rinvenuti utensili di pietra più o meno elaborati, frammenti di terracotta, cocci di grossolane stoviglie fatte a mano.


=== I Camerti e i Romani ===
I Camerti erano una tribù umbra che valicò l'Appennino e nell'incontro con questa terra e con gli abitanti già esistenti, presero l'identità di un piccolo popolo (Umbri Camerti).
Secondo una leggenda, i Camerti avevano abbandonato la loro città natia, Kamars, perché vinti in guerra dal popolo dei Pelasgi.
Proprio per questo, onde ricordare la loro antica patria, diedero il nome di Cameria, o Camerta, alla nuova città da loro fondata, nome da cui poi sarebbe derivato il termine Camerino.
I Camerti ed i Romani strinsero un trattato di alleanza con eguali condizioni, l'Aequum Foedus (309 a.C.). Lo stesso privilegio della cittadinanza romana, confermata da Gaio Mario nel 101 a.C. e da Settimio Severo nel 210, garantisce ancora la grande importanza della città camerte nel III secolo.
Alla fine del IV secolo i Camerti erano ritenuti forti guerrieri e cercati come alleati. Sappiamo con certezza che durante la seconda guerra punica i Camerti fornirono a Roma 600 combattenti.
Durante l'Impero finalmente Camerino ebbe pace e benessere.
Documenti numerosi del fitto rapporto con Roma si ritrovano nella letteratura repubblicana ed imperiale.
Inoltre, sono venuti alla luce durante i lavori di restauro del teatro comunale i resti di quello che era un mercato d'epoca romana.


=== Il cristianesimo ===
Anche a Camerino il cristianesimo si diffuse gradualmente. Sembra che i primi Apostoli penetrassero a Camerino dall'Umbria attraverso la Via Flaminia.


=== Camerino e i Barbari ===
Non sembra che Camerino abbia avuto a risentire direttamente i gravi effetti delle invasioni barbariche.
La tradizione, però, ci parla di un assedio dei Goti contro Camerino.
Secondo una leggenda, fu il santo patrono Venanzio ad impedire che Camerino fosse presa, apparendo sopra le mura e combattendo a fianco dei camerinesi.
Sconfitti i Goti nel 552, la città appartenne ai Bizantini fino al 592.


=== I Longobardi e Sant'Ansovino ===
Anche i Longobardi vennero dall'Umbria e Camerino fu dal 601 sede di marchesato e di ducato talora incorporato, talora disgiunto da quello di Spoleto.
Di origine longobarda doveva essere Sant'Ansovino, il più notevole vescovo dell'epoca, nato a Camerino alla fine del 700.
Gli storici affermano che il nome Ansovino è longobardo e deriva da ANS=Dio e WIN=Amico, perciò Ansovino significa "amico di Dio".
Fu eletto vescovo di Camerino e morì nell'868, colto da malore mentre visitava la diocesi.
In tutto il suo ministero pastorale egli si dimostrò vero padre dei poveri e degli afflitti ed è considerato un patrono della città. Nei secoli VIII e IX la diocesi camerte era una delle più grandi del centro Italia, gli furono assegnati i territori delle diocesi scomparse (per poco tempo) di Septempeda, Matilica, Tolentinum, parte di Cingulum, parte di Sentinum, il territorio dell'attuale Fabriano, molto territorio di Macerata, Potentia Picena e Urbs Salvia.


=== I monaci ===

Grande importanza religiosa ed economica determinò la penetrazione monastica.
Forse lo stato di arretratezza culturale dei Longobardi ritardò il sorgere nella zona delle grandi abbadie rispetto alla vicina Umbria.
Dopo una lunga stagione di eremitaggi, a cominciare dal IX secolo sorsero consistenti complessi monastici in diocesi come ad esempio San Lorenzo di Doliolo vicino all'antica Settempeda (attuale San Severino Marche) o Santa Maria di Rambona nei pressi di Pollenza.
Di fatto la quasi totalità degli edifici sacri attestano ancora l'alto livello tecnico ed artistico cui si era pervenuti.


=== Il feudalesimo ===

È probabile che verso il 1050 il marchese Bonifacio occupasse la città di Camerino per poi passarla alla figlia contessa Matilde la quale la donò alla Chiesa (1077).


=== Il comune ===
Già nel 1000, Camerino fu un comune fiorente e indipendente, si ebbero, infatti, monete raffiguranti San Venanzio e Sant'Ansovino.
Inizialmente ghibellino, divenne in seguito roccaforte guelfa e sede della legislazione pontificia (1240) per cui nel 1259 subì la distruzione da parte delle truppe imperiali di Manfredi, condotte da Percivalle Doria.
Gran parte della popolazione fu uccisa, eccezion fatta per alcune persone che si salvarono fuggendo da un buco nelle mura che conduceva fuori Camerino (oggi è Via Morrotto).
Manfredi si portò via la cassettina d'argento contenente le reliquie di San Venanzio che fu poi recuperata.
Saranno poi i Da Varano a far rifiorire la città.


=== La signoria: i Varano e i Borgia ===

Attorno al 1262 i fuoriusciti rientrarono. A capo si posero alcuni signori tra cui Gentile I da Varano.
A difesa del territorio di Camerino, fu costruita da Giovanni Da Varano, nel 1382, una barriera lunga dodici chilometri di torri, fossi e sbarramenti con grossi tronchi tagliati per cui la linea prese il nome di "Intagliata".
La famiglia dei Da Varano con alterne vicende resse le sorti della città per circa tre secoli.
Da ricordare la Rocca Varano, particolarmente adatta per esercitare un dominio molto proficuo per le tasse e le estorsioni che i signori potevano imporre ai mercanti viaggiatori (il dazio doganale).
Giulio Cesare da Varano fece edificare, attorno all'anno 1460, il Palazzo Ducale, che a quei tempi era reputato uno dei più sontuosi d'Italia.
Fondò, inoltre, il Monastero di Santa Chiara, dove dimorò sua figlia Camilla Battista da Varano, ossia la santa Battista.
Nel 1502 piombò su Camerino Cesare Borgia, detto Duca Valentino, che fece piazza pulita dei Varano sui quali riuscì, letteralmente, a mettere le mani e poi uccise Giulio Cesare con tre dei suoi figli.
I Borgia, nel 1503 costruirono la Rocca dei Borgia (i torrioni cilindrici ed il possente mastio furono esempi di architettura militare rinascimentale) per controllare la città sul versante sud ovest e i Varano la completarono, la misero in comunicazione con il Palazzo Ducale e l'armarono con quarantadue bocche da fuoco. In seguito divenuta lazzaretto, poi parzialmente smantellata per usarne le pietre, infine di recente ristrutturata.
Nel 1503, un superstite dei Da Varano, Giovanni Maria (terzogenito di Giulio Cesare, scampato all'eccidio) ritornò in città e governò il ducato fino al 1527.


=== Civitas Maior - Camerino nel massimo splendore ===
Durante la Signoria Camerino raggiunse una ragguardevole prosperità economica e un notevole incremento demografico, congiunti a una trasformazione urbanistica che in parte modificarono l'impianto medievale.
La città era circondata da mura che sorgevano a picco sopra le rocce.
Molto particolareggiate e rigorose erano le norme fissate dagli Statuti per la difesa, per l'igiene ed i servizi pubblici; le vie tutte mattonate, dovevano essere pulite ogni sabato dai cittadini nel tratto adiacente alla propria abitazione.
La città era divisa in tre "Terzieri" come tuttora si vedono nello stemma, stilizzati nelle tre casette: Sossanta, Di Mezzo, Muralto.
Il primo si estendeva dal Duomo al Borgo San Venanzio, il secondo abbracciava il centro, il terzo comprendeva la parte sud e l'estremità ovest.
Ogni terziero e ogni villaggio dovevano provvedere alla manutenzione delle strade.
Le vie interne non dovevano essere ingombre di banchi per la vendita, che era permessa solo entro i limiti della casa e dello spazio adiacente.
I luoghi di vendita per la maggior parte delle merci erano le piazze di San Venanzio e Sant'Angelo. Il mercato del bestiame si svolgeva nel mercatale al di fuori della cerchia muraria.
Particolarmente curata era l'erogazione dell'acqua: le fonti dovevano essere pulite, le condutture coperte, era severamente proibito deviare le acque.
Densità di popolazione e benessere economico fecero qualificare Camerino insieme a Fermo, Ascoli Piceno, e Ancona, tra le Civitates Maiores delle Marche.


=== I Francescani ===

Durante la signoria nella città e nella diocesi si sviluppò notevolmente la spiritualità religiosa, espressa soprattutto nel movimento francescano: si moltiplicarono chiese, conventi nel territorio camerinese.
Tale sviluppo favorì la nascita dei Cappuccini.


=== Dopo la Signoria ===
Dal 1545 la città passò sotto il diretto dominio pontificio e divenne capoluogo di delegazione apostolica, iniziando così una lunga fase di stabilità politico-sociale, ma anche di silenzioso declino.
I vescovi, negli ultimi decenni del Cinquecento eressero il loro Palazzo, di fronte a quello ducale.
Fino all'invasione francese la storia fu priva di avvenimenti di notevole riguardo.
Per ordine del Pontefice la città fu spesso impegnata in dispendiosi ricevimenti per festeggiare personalità di passaggio.
La storia del 1600 si articolò con la molteplicità di Statuti particolari.
Lo Stato fu suddiviso in più di 100 comunità, rette da tre vicariati.
Nel 1700 la piccola capitale di una gloriosa signoria fu ridotta a un grosso borgo agricolo con economia limitata e qualche industria nel territorio che restava ampio.
Una delle risorse maggiori era rappresentata dai buoni allevamenti di bestiame. Pertanto elevato era il numero delle fiere le quali, con le franchigie concesse, davano impulso ai commerci.


=== L'occupazione napoleonica ===
Durante l'occupazione Francese Camerino, quale Municipio, fu aggregata al dipartimento del Tronto.
Nel 1799, alla reazione degli insorgenti, la città fu al centro di varie lotte con alterne vicende, finché il 28 luglio 1799 fu sconvolta da un grave terremoto che distrusse il Duomo, San Venanzio, varie case e provocò una sessantina di morti.
Un secondo periodo francese si distinse per la razzia del danaro, la soppressione degli istituti religiosi, per la confisca dei beni, la rapina delle opere d'arte tra cui quattro tavole che Carlo Crivelli aveva dipinto per la città: Crocifissione, Pala di San Pietro di Muralto, Polittico del Duomo di Camerino, Polittico di San Domenico di Camerino.
L'invasione Austriaca che seguì il governo napoleonico desolò ancor più il camerinese.
Il Ritorno dello Stato pontificio fu accolto, pertanto, con sincero entusiasmo; esso diede a Camerino un periodo di tranquillità e ordine, ma non riuscì a risollevare la città dalla sua decadenza.
Seguì la carestia (1816-1817).


=== Il Risorgimento ===
Il malcontento preparò il terreno alle associazioni segrete e a quei movimenti liberali che distinguerà Camerino durante le guerre d'indipendenza.
Speranze, fervore, manifestazioni cittadine, partecipazione alle lotte nazionali distinsero la cittadinanza in tutto il Risorgimento.
Nel 1849 Camerino ebbe un governo provvisorio.
Il vecchio mondo venne meno con l'annessione della città al Regno d'Italia espressa con un plebiscito del 4 e 5 novembre 1860.
La gioia fu turbata dalla perdita della qualità di Capoluogo di Provincia.
I camerinesi mostrarono di essere in pieno coscienti del loro massimo istituto culturale e si impegnarono a fondo e con intelligenza per la salvezza ed il potenziamento dell'antico ateneo.
Fu così che Camerino, pur nella sua decadenza economica, mantenne sempre un alto profilo culturale
Il secolo fu contraddistinto dalla presenza di un gran numero di personalità, pittori, politici, giornalisti e musicisti di un buon livello.
Si sviluppò la stampa periodica. Consistente attività ebbe il consorzio agrario. Assai notevoli le iniziative teatrali, musicali e di vario spettacolo.
Nel 1844 fu fondata a Camerino la Cassa di Risparmio, la prima nella Provincia.
Il primo acquedotto comunale risale al 1855 anno in cui si fece giungere a Camerino l'acqua proveniente dalla zona di Papacchio.
È di questo secolo anche la ricostruzione del teatro "La Fenice" (1856) su disegno di Vincenzo Ghinelli, nel 1881 il complesso verrà dedicato a Filippo Marchetti.


=== Il Novecento ===
Nella prima guerra mondiale trovarono la morte 260 cittadini.
Fatto di notevole rilievo fu la fondazione, l'11 aprile 1919, di uno dei primi fasci nazionali. Il "fascio di combattimento" di Camerino, per opera del tenente Pietro Gorgolini, che trovò, soprattutto nell'ambiente letterario e in particolar modo studentesco, i suoi aderenti.
Il ventennio fascista non diede alcun sviluppo alla città, anzi, per le notevoli difficoltà economiche la libera Università perse, nel 1927, la facoltà di medicina.
Durante la seconda guerra mondiale Camerino diede un contributo alla lotta di liberazione con il sacrificio di 84 persone.
I momenti più drammatici si ebbero nella primavera del 1944 e culminarono con gli eccidi nelle località di Morro, Palentuccio, Letegge, Pozzuolo, Capolapiaggia, ove 81 furono le vittime.
Camerino è tra le Città decorate al Valor Militare per la Guerra di Liberazione in quanto è stata insignita della Medaglia d'Argento al Valor Militare per i sacrifici della sua popolazione e per la sua attività nella lotta partigiana.Del Novecento è da ricordare l'apertura del museo e pinacoteca civica (1903) dapprima con sede nella chiesa dell'Annunziata, successivamente nella chiesa di San Francesco e del museo diocesano (1968) nel piano dell'episcopio. La pinacoteca ed il museo civico sono siti nell'ex convento di San Domenico.
L'Università, statizzata nel 1959 prese vigore culturale e costruttivo.
Il restauro al Palazzo Ducale ha dato splendore rinascimentale al quadriportico e alla vicina sala dipinta.
Da ricordare anche la tranvia elettrica che collegò il centro (Piazza Cavour) con il fabbricato della stazione FS di Castelraimondo inaugurata nel 1906 e soppressa nel 1956, con la stazione coperta ubicata all'interno dell'ex chiesa di San Domenico.


=== Il terremoto del 1997 ===

Alcune violente scosse sismiche (a partire dal 4 settembre 1997, raggiungendo il massimo apice il 26 settembre dello stesso anno) con epicentro localizzato nell'Appennino umbro-marchigiano hanno interrotto la vita tranquilla di vaste zone delle Marche e dell'Umbria, creando numerosi danni anche alla città di Camerino. Molte abitazioni e chiese, tra cui il Duomo e Santa Maria in Via, sono state danneggiate, tuttavia molte di esse sono già tornate alla normalità dopo i vari piani di ricostruzione.
Di recente alcuni lavori postsismici hanno fatto tornare alla luce alcuni importanti reperti archeologici nel cuore della città, più precisamente nella piazza antistante il tribunale e nei giardini dell'ex Istituto Magistrale e Scuola Materna "L'Aquilone", luogo conosciuto ai camerinesi col nome di "Pino Argentato".
Per quanto riguarda il primo caso, si tratta di resti architettonici di strutture d'epoca repubblicana ancora in fase di studio da parte della Soprintendenza per i Beni Archeologici delle Marche.
Invece, riguardo ai secondi ritrovamenti, essi sono molto più cospicui dei primi e ricoprono un arco di tempo più vasto.
Sono stati infatti rinvenuti numerosi frammenti di vasellame ed oggetti di terracotta di epoca ellenistica, romana, medievale e rinascimentale.
Oltre a questi utensili, sono venute alla luce alcune strutture architettoniche di epoca romana e medievale, fra le quali anche una fornace circolare in mattoni contenente ancora intatto l'insieme di oggetti dell'ultima infornata.
In tempi stretti è stata quindi allestita una mostra con alcuni dei numerosi reperti in modo tale da presentare ai cittadini i risultati preliminari degli scavi e del restauro.


=== Il terremoto del 2016 ===

A soli 19 anni di distanza dal terremoto del 1997, con gli ultimi lavori di ricostruzione da poco completati, l'Appennino umbro-marchigiano è stato di nuovo colpito da una serie di ancor più violenti eventi sismici, noti come "terremoto del Centro Italia". La notte del 24 agosto una forte e lunga scossa con epicentro ad Accumoli è passata alla storia per aver quasi completamente distrutto la città di Amatrice: anche la città di Camerino ha riportato dei danni, con la chiusura per inagibilità di tutte le principali chiese ed anche alcuni edifici privati, principalmente nel centro storico, sono risultati danneggiati.
Ma dopo due mesi in cui lo sciame sismico sembrava essersi quasi completamente attenuato, la sera del 26 ottobre una nuova violentissima scossa, con epicentro nei pressi di Ussita, ha causato crolli diffusi e seri danneggiamenti a quasi tutti gli edifici del centro storico, nonché al popoloso quartiere periferico delle Vallicelle, il più vicino all'area epicentrale. La scossa era stata preceduta da un'altra, più leggera, che aveva fatto sì che molte persone avessero abbandonato le proprie abitazioni, così salvandosi. Il crollo più notevole è stato quello del campanile di Santa Maria in Via, che è rovinato su un edificio privato situato alle spalle della Chiesa, distruggendolo.
Pochi giorni dopo, la mattina del 30 ottobre un'ulteriore violenta scossa con epicentro presso Norcia ha causato ulteriori crolli e devastazioni.


=== Simboli ===
Lo stemma della Città di Camerino è stato concesso con decreto del presidente della Repubblica del 28 luglio 2005.

Le tre casette stilizzate ricordano la suddivisione in terzieri della città.
Il gonfalone è un drappo di bianco con la bordatura di rosso.


=== Onorificenze ===
La città di Camerino è tra le città decorate al valor militare per la guerra di liberazione, insignita della medaglia d'argento al valor militare per i sacrifici delle sue popolazioni e per la sua attività nella lotta partigiana durante la seconda guerra mondiale:


== Monumenti e luoghi d'interesse ==


=== Architetture religiose ===
Cattedrale di Camerino e duomo della città, opera di Andrea Vici e Clemente Folchi, è stato ricostruito nel primo Ottocento sul luogo dove sorgeva la Cattedrale romanico-gotica distrutta dal terremoto del 1799.
Basilica di San Venanzio. Di notevole rilievo artistico è anche la chiesa patronale di San Venanzio, pregevole testimonianza di architettura tardo-gotica di cui si fanno ammirare le parti preservate dal terremoto del 1799 e dal rifacimento ottocentesco ad opera dell'architetto modenese Luigi Poletti, come la facciata e il campanile: soprattutto i particolari scultorei della prima (portale, rosone, lunetta - contenente Madonna col Bambino - due leoni su mensola) sono squisiti esempi di gotico fiorito. Nella cripta l'arca di San Venanzio, gotica. Nel novembre del 1950 papa Pio XII l'ha elevata alla dignità di basilica minore.
Chiesa di San Francesco. Dell'originaria chiesa romanico-gotica di San Francesco (XIII secolo), nonostante le mortificazioni dell'epoca barocca, si conserva l'alta abside poligonale con finestre tribolate, parti del portale e affreschi del primo Quattrocento.
Chiesa di San Filippo, di recente restaurata, fu costruita ad opera dei oratoriani nel 1733. L'interno in stile barocco è tagliato da due cappelle laterali e si conclude con il solenne altare maggiore. Nella cappella laterale dx adorna di stucchi è conservata la pala d'altare Apparizione della Vergine a San Filippo Neri di Giambattista Tiepolo, unica opera del pittore veneto presente nel Centro-Italia, riportata nel luogo originario dal Palazzo Vescovile dopo la riapertura del luogo di culto seguita ai restauri post sisma del 1997.
Chiesa di Santa Maria in Via (XVII secolo), luogo di grande culto alla Madre Celeste ivi rappresentata da un'interessante icona (Madonna col Bambino, attribuita al Maestro di Camerino), che la leggenda vuole portata da crociati camerinensi, di ritorno da Smirne. Gravemente lesionata dal sisma del 1997, la chiesa, a pianta ellittica, dopo un lungo restauro è stata riaperta al pubblico nel novembre del 2006.
L'ex Convento di San Domenico, comprendente la chiesa di San Domenico (ora aula Carlo Crivelli), la chiesa di San Sebastiano (ora aula San Sebastiano) e il chiostro medievale, è un grande complesso completamente restaurato, sviluppatosi tra il 1250 e il 1500. Ospita la Pinacoteca e Museo civici, il Museo delle Scienze e l'Aula Magna di Unicam. Nella pinacoteca sono conservati numerosi affreschi e tavole dei più significativi esponenti della Scuola Pittorica Camerte: Arcangelo di Cola (inizi XV secolo), Girolamo di Giovanni e Giovanni Angelo d'Antonio (metà XV secolo) i cui dipinti a tempera su affresco (Edicola Malvezzi), su tavola (Annunciazione e Deposizione, Madonna in Trono col Bambino) e su tela (Madonna della Misericordia), sono tra le se opere più elevate ed interessanti, anche per l'evoluzione stilistica, sempre più vicina al mondo di Piero della Francesca. Il Museo raccoglie reperti archeologici del territorio dal paleolitico all'età moderna, collezioni numismatiche e una ricca riproduzione di epigrafi romane. È stata sede di alcune mostre sugli artisti rinascimentali che hanno attratto visitatori da tutta Italia ("Il Quattrocento a Camerino" nel 2002 e "Rinascimento scolpito" nel 2006).
Tempio dell'Annunziata, opera di Rocco da Vicenza, fu costruito fra il 1493 ed il 1508 per volere di Giulio Cesare Varano al posto di una chiesetta più antica, Santa Maria dei Vignali.
Monastero delle Carmelitane, progettato da Alberto Liberti nel 1965, ha quattro piani compreso il seminterrato e, ad angolo, sul piano antistante, la piccola chiesa. Fondate nel 1650 della Serva di Dio suor Eufemia Serarcangeli da Colle di Sentino.
Monastero di Santa Chiara fu acquistato nel 1483 da Giulio Cesare Varano che lo restaurò per la figlia Santa Camilla Battista.
Convento dei padri Cappuccini. Sito in località Renacavata, il convento rappresenta la culla dei frati Cappuccini; fu infatti qui che il famoso ordine monastico ebbe origine. La costruzione del convento fu autorizzata, tramite bolla del 3 luglio 1528, da Papa Clemente VII per intercessione di sua nipote Caterina Cybo Varano, rimasta colpita dallo spirito di sacrificio dimostrato dai francescani Ludovico e Raffaele nel curare gli appestati dell'epidemia del 1527. Il convento dopo la sua ultimazione (1531), non ha mai smesso, ad eccezione del periodo napoleonico, di ospitare i componenti dell'Ordine dei Frati Minori Cappuccini. All'interno della chiesetta annessa al convento si registra la presenza di due interessanti opere: una grande maiolica raffigurante la Vergine col Bambino e i santi Francesco e Agnese, la cui paternità è contesa tra fra' Mattia della Robbia e Santi Buglioni (1494 – 1575), e un tabernacolo ligneo datato 1686 che viene attribuito a frate Liberato da Macerata. Le mura del convento ospitano il Museo storico dei Cappuccini, dov'è possibile ammirare vari oggetti provenienti da tutta la regione e legati alla vita dei Francescani.
Chiesa di San Carlo, con splendido interno barocco e cantoria con organo distrutta dal crollo del sovrastante campanile durante il terremoto del 1997;
Chiesa di Santa Caterina;
Oratorio di San Giovanni in Pescheria, ubicato dietro San Filippo, restaurato dopo il sisma del 1997 con la rimozione della torre piezometrica ospitata fino ad allora per qualche decennio al suo interno di vaga ispirazione borrominiana;


=== Architetture civili ===
Palazzo Ducale, (ora sede dell'Università degli Studi di Camerino, Facoltà di Giurisprudenza) è stato completato nel secondo Quattrocento da Giulio Cesare da Varano con il grande quadriportico in limpida architettura rinascimentale.
Il Palazzo Arcivescovile, a portici, di forme rinascimentali, è stato eretto nel secondo Cinquecento. All'interno è ospitato il Museo Diocesano, comprende una notevole raccolta di dipinti, sculture, argenterie, ceramiche e arredi sacri, provenienti dalle chiese del territorio: vi si possono ammirare una preziosa, grande tela di Giambattista Tiepolo (1740) raffigurante la Madonna in gloria col Bambino e San Filippo Neri; il Trittico, su tavola, di Girolamo di Giovanni: Crocifisso, Addolorata e San Giovanni Evangelista, ai lati, Arcangelo Michele e San Giovanni Battista; il San Sebastiano del Boccati (1446); l'Annunciazione di Luca Signorelli.
Palazzo comunale Bongiovanni
Palazzo delle Esposte


=== Architetture militari ===
La Rocca Borgesca, o Rocca dei Borgia, è un'imponente costruzione fatta erigere da Cesare Borgia su disegno di Ludovico Clodio nel 1503 per controllare la città dal versante sud-ovest: i torrioni cilindrici e il possente mastio sono begli esempi di architettura militare del primo Rinascimento.


=== Le Porte ===
Permettevano l'ingresso e l'uscita dei cittadini perché la città era cinta di mura molto antiche, allargate nel 1380 da un grande costruttore, Giovanni Varano. Poiché nel corso del tempo le mura e le strade si sono trasformate non è facile individuare il numero di porte esistenti all'epoca.

Porta Malatestiana, così chiamata dal duca Malatesta nel 1511 quando la madre, Giovanna Malatesta, morì.
Porta Caterina Cibo, in onore della duchessa di Camerino Caterina Cibo, moglie di Giovanni Maria.
Porta Boncompagni, è la più recente di tutte e dedicata al nipote di Gregorio XIII, castellano di Camerino.


=== Altro ===
Piazza Cavour, la Cattedrale, il palazzo vescovile, un edificio privato e il Palazzo Ducale separati con discrezione da vie ed archi per comunicare con le adiacenze e la città formano Piazza Cavour. Una volta si chiamava Piazza Santa Maria Maggiore per distinguerla da Santa Maria in Via: il popolo continua a chiamarla Piazza del Duomo. Nata con le esigenze rinascimentali dei signori prima e dei vescovi poi, la piazza ha subito ritocchi agli inizi dell'Ottocento, con la nuova Cattedrale e la Statua di Sisto V al centro. La cattedrale della città di Camerino è il Duomo, ricostruita dopo il terremoto del 1700, continua ad essere la cattedrale della città dai tempi della signoria Da Varano.
Statua di Sisto V. Opera di Tiburzio Vergelli e collaboratori fu decretata dal consiglio comunale non appena Sisto V, che già era cittadino onorario e protettore di Camerino, fu eletto Papa nel 1585. Questa statua ha subito il furto di uno dei medaglioni che la adornava, il "Medaglione della Tranquillità". Nel 2012, i medaglioni sono stati trafugati ed installate delle stampe fotografiche dei tali.
Corso Vittorio Emanuele II, l'Arengo della toponomastica storica, divenuto poi corso Vittorio Emanuele II, attrae per la comoda passeggiata pomeridiana per i negozi che ininterrottamente a destra e a sinistra invitano a osservare e acquistare.
Piazza Garibaldi, già dedicata ad Agnolo Camerte, ma ancora nel linguaggio comune Piazzetta o Piazza Sant'Angelo, per la chiesa e convento omonimo una volta benedettino e quindi francescano. La chiesa in questione fu demolita e sostituita negli anni trenta con il cinema ora dedicato a Ugo Betti con sotto un mercato coperto e, a fianco, i locali in cui durante il periodo fascista si trovava la casa del fascio, di cui è tuttora evidente la torre, ora adibita ad albergo. Sono in corso scavi archeologici che stanno portando alla luce strutture attribuibili all'antico foro romano cittadino.
La Giudecca, il ghetto ebraico è tuttora riconoscibile nelle case basse e povere, nelle stradine più anguste e tortuose del vecchio tessuto urbano. Il quartiere non ebbe bisogno di essere mai circoscritto da muro perché le case, ancora quasi tutte inalterate, serrate le une alle altre, non permettevano facili comunicazioni con il resto della città. Le porte e le finestre si aprivano solo all'interno del quartiere. Limiti precisi erano fissati ai commercianti ebrei di operare in altre zone. Per i Varano gli ebrei dovevano avere una grande importanza nella vita economica: per esempio i prestiti per le numerose campagne di guerra, le ingenti quantità di grano portate a Camerino, specie in tempo di carestia.
Statua dedicata all'incisore marchigiano Francesco Vitalini.
Osservatorio astronomico CrabNebula, fondato nel 1993 e dotato di un telescopio riflettore del diametro di 40 cm.


== Società ==


=== Evoluzione demografica ===
Abitanti censiti


== Cultura ==
Oltre alla celebre università, la città possiede altri centri di cultura come teatri e musei.


=== Teatri ===
Cine Teatro Comunale "Ugo Betti"
Teatro "Filippo Marchetti". Uno dei più noti direttori d'orchestra dell'Ottocento che onorò il podio del Filippo Marchetti di Camerino nel maggio-giugno del 1893 il M° Antonino Palminteri per la prima de L'amico Fritz di Pietro Mascagni..


=== Musei ===
Museo di scienze naturali
Museo diocesano Giacomo Boccanera
Museo storico cappuccino
Orto botanico
Pinacoteca e musei civici di Camerino


=== Eventi ===
La corsa alla spada e palio è una rievocazione storica della fine del XV secolo che si svolge dal 1982 in occasione delle feste del santo patrono San Venanzio martire. La manifestazione ha luogo tra la settimana antecedente il 18 maggio e il 2 giugno. La corsa, solitamente, si svolge la domenica successiva la festa del patrono.
Giugno/Luglio: Musicamdo Jazz Festival e Premio Internazionale Massimo Urbani
Agosto: Camerino Festival - Rassegna Internazionale di Musica e Teatro da Camera


== Economia ==
L'economia di Camerino è strettamente legata all'università che dà direttamente lavoro, in sede, ad oltre 1000 persone tra docenti e personale tecnico-amministrativo. Importante è anche l'indotto grazie alla presenza di numerosi studenti, anche se a partire dal terremoto del 1997 si è accentuato il fenomeno del pendolarismo.
Camerino è sede di un ospedale, della Comunità montana di Camerino, di una caserma della Guardia di Finanza, di una caserma della Polizia Stradale, di una Compagnia dei Carabinieri e di diversi istituti d'istruzione superiore, di una Casa circondariale (chiusa a seguito del sisma del 2016) e di un tribunale (soppresso nel settembre del 2013) che contribuiscono a fornire occupazione.
Il settore terziario costituisce, escludendo l'università, il principale settore economico della cittadina, con numerosi negozi nel centro storico; mancano tuttavia strutture commerciali di grandi dimensioni.
L'agricoltura è sufficientemente sviluppata: coltivazione (girasole e frumento principalmente) e allevamento (bovini).
Il turismo è un settore in sviluppo, anche a seguito del successo di alcune recenti mostre artistiche incentrate sulle figure di maestri attivi nel periodo rinascimentale.
Il settore industriale, fatta eccezione poche piccole realtà, è assente.
Tra le attività economiche più tradizionali, diffuse e attive vi sono quelle artigianali, come la rinomata arte della tessitura finalizzata alla realizzazione di stoffe di lana e di cotone che sono impreziosite da figure artistiche tradizionali.


== Geografia antropica ==


=== Terzieri ===
Terziero di Muralto
Il nome Muralto, "muro alto" deriva dalla rupe fortificata sulla quale Cesare Borgia, nel Cinquecento durante il suo breve dominio sul ducato, fece erigere a offesa della città una rocca poi conquistata dai signori di Camerino.
Il territorio di questo terziero comprende la parte sud-ovest della città con le contrade di Morrotto e Cisterna che si spingono fin nel cuore del centro storico. A queste ultime si è aggiunto successivamente il quartiere delle Conce - Vallicelle.
Cinque spighe di grano su campo azzurro sono il suo stemma; lo stendardo è caratterizzato dai colori bianco e azzurro a fasce verticali, bordate di giallo, con lo stemma al centro. 

Terziero di Mezzo
Il territorio di questo terziero occupa la parte centrale dell'antico tessuto urbano. Ospita alcuni dei più significativi monumenti della città: dal Palazzo Ducale, alla Cattedrale, al Palazzo Arcivescovile.
Il suo stemma, precedentemente composto da un fuoco ardente in campo verde-nero, a seguito di più approfondite ricerche d'archivio è stato sostituito con quello di un ceppo legato in mezzo, in equilibrio su fondo chiaro con banda verde recante la scritta "Medium".
Lo stendardo è un vessillo con i colori verde e nero disposti in fasce verticali, bordate di giallo, con stemma al centro.

Terziero di Sossanta
Il territorio di questo terziero si estende alla parte nord-est della città compresa fra la Cattedrale fino al Borgo San Venanzio, dove si trova la Basilica del Santo Patrono. In epoca moderna si sono aggiunti alcuni dei nuovi quartieri sorti al di fuori della cinta muraria ed ubicati nella stessa direzione.
Il nome Sossanta, derivato dal termine sub sancta, al di sotto della Cattedrale, è indicativo di questa posizione.
Stemma distintivo del terziero è una colomba bianca sopra tre monticelli color ocra su fondo rosso.
Lo stendardo è un vessillo con i colori bianco-rossi disposti in fasce verticali, con stemma al centro.


=== Frazioni ===
Agnano, Arcofiato, Arnano, Campolarzo, Canepina, Capolapiaggia, Casale, Caselle, Cignano, Colle Altino, Costa San Severo, Letegge, Leteggiole, Mecciano, Mergnano Sant'Angelo, Mergnano San Pietro, Mergnano San Savino, Mistrano, Morro, Paganico, Palentuccio, Paterno, Perito, Pian d'Aiello, Pianpalente, Piegusciano, Polverina, Pontelatrave, Ponti, Pozzuolo, Rocca d'Aiello, Sabbieta Alta, San Luca, San Marcello, Santa Lucia, Sant'Erasmo, Sellano, Sentino, Selvazzano, Sfercia, Statte, Strada, Torrone, Tuseggia, Valdiea, Valle San Martino, Valle Vegenana, Varano


== Infrastrutture e trasporti ==


=== Strade ===
La cittadina è collegata principalmente dalla SS 77 (collegamento est-ovest da Civitanova Marche a Foligno) con lo svincolo "Camerino" e dalla Strada statale 256 Muccese (collegamento nord-sud). 
Altra arteria, in costruzione ma aperta in alcuni tratti, che collegherà da nord a sud l'interno della regione Marche e attraverserà il comune di Camerino è la Pedemontana delle Marche.


=== Ferrovie ===
La cittadina è servita dalla Stazione di Castelraimondo-Camerino, situata a Castelraimondo ed è posta sulla linea Civitanova Marche-Fabriano.
Dal 1906 al 1956 era attiva la ferrovia Camerino-Castelraimondo lunga 11,5 chilometri ed esercitava  con elettromotrici tranviarie che univano la città con la stazione ferroviaria di Castelraimondo. Si trattava di una linea dalle caratteristiche peculiari, che si insinuava fra le case del borgo e i cui impianti, la stazione di Camerino San Domenico con annesso deposito-officina e la rimessa presso il capolinea di Piazza Cavour, erano ricavati all'interno di edifici religiosi.


== Amministrazione ==


=== Gemellaggi ===
 Premolo, dal 2017
 Agna, dal 2018


== Sport ==
Hanno sede nel comune le società di calcio A.S.D. Camerino 1926 e Nova Camers, che hanno disputato campionati dilettantistici regionali. Per quanto riguarda il calcio a 5 è presente la società CUS Camerino C5 militante in Serie D.


== Note ==


== Bibliografia ==
Patrizio Savini, Storia della città di Camerino, II ed., Camerino, Tipografia Savini, 1895.
Nilla Turri, Camerino e la sua marca, Guide Giunti, 2006.
AA.VV, Camerino: ambiente, storia, arte.
Corsa alla Spada e Palio: XXVI edizione, Camerino, Arte Lito, 2007.


== Voci correlate ==
Comunità montana di Camerino
Università degli Studi di Camerino
Ducato di Camerino
Da Varano
Eccidio dei Varano
Ferrovia Castelraimondo-Camerino
Stazione di Camerino San Domenico
Rocca d'Ajello


== Altri progetti ==

 Wikimedia Commons contiene immagini o altri file su Camerino
 Wikivoyage contiene informazioni turistiche su Camerino


== Collegamenti esterni ==

 Sito ufficiale, su camerino.sinp.net. 
 Camerino, su Treccani.it – Enciclopedie on line, Istituto dell'Enciclopedia Italiana. 
 Ettore Ricci, Bruno Molajoli, Giulio Natali, Arturo Solari, Giuseppe Castellani, CAMERINO, in Enciclopedia Italiana, Istituto dell'Enciclopedia Italiana, 1930. 
 Camerino, in Dizionario di storia, Istituto dell'Enciclopedia Italiana, 2010. 
 Camerino, su sapere.it, De Agostini.