revision: 134219652
title: Wiener Philharmoniker
url: https://it.wikipedia.org/wiki/Wiener_Philharmoniker


---

Wiener Philharmoniker è il nome con cui è universalmente conosciuta l'Orchestra Filarmonica di Vienna, una delle più note e prestigiose al mondo. La sua sede è la sala del Musikverein a Vienna. I suoi componenti vengono scelti, dopo una selezione molto rigida, fra i musicisti con almeno tre anni di esperienza nell'orchestra dell'Opera di Stato di Vienna.


== Storia ==
L'orchestra ebbe origine dopo il 1842 quando Carl Otto Nicolai costituì l'"Accademia Filarmonica"; questa era un'orchestra completamente indipendente, che prendeva le sue decisioni attraverso una democratica votazione fra i suoi membri. Questi sono ancora oggi i principi che regolano l'orchestra. Quando Nicolai lasciò Vienna nel 1847, l'orchestra passò un momento di appannamento fino al 1860, quando arrivò Carl Eckert come direttore stabile. Egli diede una serie di quattro concerti per raccogliere degli abbonamenti, e da allora l'orchestra ha svolto una continua attività fino ai nostri giorni.
Per la sua notorietà, l'orchestra ha sempre attratto grandi direttori, che si sono succeduti alla sua direzione.
Dal 1875 al 1882 sotto la guida di Hans Richter, che fu direttore principale, l'orchestra eseguì per la prima volta la seconda e terza sinfonia di Brahms.
Dal 1898 al 1901 l'orchestra fu guidata da Gustav Mahler, esibendosi per la prima volta all'estero con una serie di concerti a Parigi. Successivamente fu diretta da Felix Weingartner dal 1908 al 1927, Wilhelm Furtwängler dal 1927 al 1930 e da Clemens Krauss dal 1930 al 1933.
Dal 1933 l'orchestra non ebbe più un direttore principale ma sul suo podio si alternarono molti celebri direttori ospiti; fra questi si possono annoverare alcuni dei più grandi direttori d'orchestra del XX secolo, comprendenti Richard Strauss, Arturo Toscanini, Karl Böhm, Herbert von Karajan, Georg Solti, Erich Kleiber, Carlos Kleiber, Leonard Bernstein, Claudio Abbado, Riccardo Muti e Valerij Gergiev.
Dal 1º gennaio 1941, l'orchestra ha dato tutti gli anni un concerto, chiamato Concerto di Capodanno dedicato per lo più alle musiche degli Strauss.


== Sonorità e strumenti ==
La sonorità caratteristica dei Wiener Philharmoniker deve essere attribuita in parte allo stile esecutivo degli strumentisti e in parte all'utilizzo di strumenti un po' particolari rispetto a quelli usati dalle altre principali orchestre:

i clarinetti usano per la tastiera il sistema tedesco invece del sistema Boehm;
i fagotti sono realizzati con una canna speciale e hanno una diversa tastiera;
le trombe hanno un sistema di valvole rotative;
i tromboni e la tuba hanno un sistema di valvole e una tastiera differenti;
i timpani usano delle pelli naturali al posto delle pelli sintetiche;
i contrabbassi sono sistemati in una fila dietro gli ottoni;
l'oboe viennese ha un diametro speciale, diverso corpo, misure diverse e una speciale tastiera, che lo rendono molto diverso dall'oboe francese usato in tutte le orchestre del mondo;
il corno viennese in Fa è una variante del corno naturale con una valvola piegata sul Fa in modo da poter eseguire la scala cromatica.Questi strumenti e le loro caratteristiche di timbro e colore, sono stati argomento di studio da parte del prof. Gregor Widholm dell'Istituto viennese per la cultura tonale dell'Accademia di musica ed arti sceniche.


== Accuse di sessismo e razzismo ==
Nonostante l'orchestra sia considerata fra le migliori del mondo, negli anni novanta venne attaccata da un gruppo di femministe per il fatto che fino al 1997 essa non aveva alcun membro di sesso femminile impiegato in pianta stabile (nonostante alcune donne suonassero in orchestra, non erano assunte in pianta stabile). Nel 1997 la prima a divenire membro effettivo fu l'arpista Anna Lelkes, dopo aver suonato nell'orchestra quale membro non effettivo per oltre venti anni. Quando andò in pensione venne assunta al suo posto Charlotte Balzereit. In seguito l'orchestra ha assunto diverse donne come membri effettivi, anche per altri strumenti.Allo stesso modo nessuna donna aveva mai diretto i Wiener Philharmoniker, finché non salì sul podio nel gennaio 2005 Simone Young, australiana.
Ulteriore motivo di controversia era il fatto che l'orchestra in passato non aveva mai accettato fra i suoi membri esecutori appartenenti ad altre etnie. Nel 2001 un violinista semi asiatico divenne membro effettivo.


== Direttori ==
I Wiener non hanno mai avuto direttori stabili. Ogni anno veniva scelto un direttore, detto direttore designato, per l'intera stagione al Musikverein di Vienna. Alcuni di questi venivano riconfermati anche per diversi anni. Inoltre l'orchestra veniva diretta da altri maestri in occasione di incisioni discografiche e nelle esecuzioni al Festival di Salisburgo.
Con l'allargarsi dell'attività nel 1933, l'orchestra decise di avere soltanto direttori ospiti ingaggiati per ogni singolo concerto, sia a Vienna che in qualunque altro posto si esibisca.


=== Direttori designati (1842-1933) ===
Carl Otto Nicolai (1842 - 1848)
Carl Eckert (1854 - 1857)
Felix Otto Dessoff (1860 - 1875)
Hans Richter (1875 - 1882)
Wilhelm Jahn (1882 - 1883)
Hans Richter (1883 - 1898)
Gustav Mahler (1898 - 1901), che diresse la Wiener all'estero per la prima volta nel 1900 all'Esposizione Universale di Parigi.
Joseph Hellmesberger, Jr. (1901 - 1903)
Felix Weingartner (1908 - 1927)
Wilhelm Furtwängler (1927 - 1930)
Clemens Krauss (1929 - 1933)


=== Direttori ospiti dal 1933 ===
Bruno Walter
Fritz Busch
Arturo Toscanini
Richard Strauss
Josef Krips
Wilhelm Furtwängler
Hans Knappertsbusch
John Barbirolli
Erich Kleiber
Karl Böhm
Herbert von Karajan
Rafael Kubelík
George Szell
Willi Boskovsky
Carl Schuricht
Carlos Kleiber
Wolfgang Sawallisch
Carlo Maria Giulini
Leonard Bernstein
Seiji Ozawa
Claudio Abbado
Simon Rattle
James Levine
Zubin Mehta
Lorin Maazel
Mstislav Leopol'dovič Rostropovič
André Previn
Giuseppe Sinopoli
Václav Neumann
Riccardo Muti
Georges Prêtre
Valerij Abisalovič Gergiev
Nikolaus Harnoncourt
Pierre Boulez
John Eliot Gardiner
Roger Norrington
Marcello Viotti
Christian Thielemann
Franz Welser-Möst
Daniele Gatti
Daniel Barenboim
Gustavo Dudamel
Mariss Jansons
Simone Young
John Williams


== Alcune registrazioni ==
Nella sua ultracentenaria storia, si può dire che il repertorio della Filarmonica di Vienna abbia toccato praticamente ogni forma musicale: sinfonico, operistico, persino la colonna sonora cinematografica. Se infatti l'enorme fama dell'orchestra è immediatamente collegata al celebre Concerto di Capodanno che dal 2001 arriva sempre in prima posizione in Austria nelle vendite degli album, alle sue esecuzioni mozartiane nel Festival di Salisburgo o, più genericamente, al repertorio classico e romantico, non è da sottovalutare come a partire dal 1988 la sua collaborazione al festival Wien Modern, ne abbia ampliato notevolmente il repertorio, facendole toccare autori e generi musicali contemporanei raramente frequentati anche da orchestre meno tradizionali.
La formazione operistica dei suoi maestri d'orchestra, caratteristica praticamente unica fra le grandi orchestre mondiali, ha permesso l'esecuzione (e spesso, la registrazione) di praticamente tutto il Grande Repertoire operistico. Se è proprio necessario trovare delle lacune nel suo sterminato catalogo, si può constatare come sia rara almeno negli ultimi decenni, la sua frequentazione di musica dei secoli XVI e XVII, così come della musica di autori russi e slavi, in generale.
Nel 1980 l'album Der Jahrhundert-Ball diretto da Willi Boskovsky per la Arcade arriva in quarta posizione in classifica in Germania e nel 2011 Faszination Klang per la Sony arriva in seconda posizione in Austria.
Fra le esecuzioni discografiche in grado di fare apprezzare appieno il particolare suono di questa orchestra, si possono citare la quinta sinfonia di Beethoven, nella registrazione del 1977 ad opera di Carlos Kleiber, così come la sinfonia Pastorale dello stesso autore, diretta da Karl Böhm negli anni '70. In entrambe queste registrazioni (ma si potrebbero fare decine di altri esempi) risulta evidente come il suono viennese sia tradizionalmente più scuro e caldo di quello dei rivali berlinesi, generalmente più brillante e particolareggiato. Un altro esempio di registrazione discografica di grande livello si ebbe nel 1982, quando fu eseguita la Turandot di Giacomo Puccini con la direzione di Karajan e cantanti di prim'ordine: Plácido Domingo, Katia Ricciarelli, Ruggero Raimondi e Barbara Hendricks nelle parti principali.

Mozart, sinfonie n. 38, 39, 40 e 41 dirette da Karl Böhm
Mozart, Le nozze di Figaro dirette da Erich Kleiber
Mozart, Don Giovanni diretto da Josef Krips
Beethoven, sinfonia n. 3 diretta da Felix Weingartner
Beethoven, sinfonia n. 3 diretta da Erich Kleiber
Beethoven, sinfonie n. 5 e 7 dirette da Carlos Kleiber
Beethoven, sinfonie n. 2, 5 e 9 dirette da Simon Rattle
Brahms, sinfonia n. 2 diretta da Wilhelm Furtwängler
Brahms, sinfonia n. 4 diretta da Carlos Kleiber
Chačaturjan, pezzi da Spartacus e Gayaneh diretti da Aram Il'ič Chačaturjan
Schubert, sinfonia n. 8 diretta da Carl Schuricht
Schubert, sinfonia n. 9 diretta da Josef Krips
Wagner, La Valchiria, primo atto, diretta da Bruno Walter
Wagner, La Valchiria diretta da Wilhelm Furtwängler
Wagner, L'anello del Nibelungo diretto da Georg Solti, votata da The Gramophone Magazine l'incisione del secolo
Bruckner, sinfonia n. 4 diretta da Karl Böhm
Mahler, Das Lied von der Erde con Kathleen Ferrier (contralto), diretto da Bruno Walter
Mahler, Das Lied von der Erde, con James King e Dietrich Fischer-Dieskau, diretto da Leonard Bernstein
Mahler, Das Lied von der Erde, con Jonas Kaufmann (il tenore esegue tutti e 6 i brani), diretto da Jonathan Nott.
Mahler, sinfonia n. 3 diretta da Pierre Boulez
Dvořák, sinfonia n. 8 diretta da Herbert von Karajan
Puccini, Turandot diretta da Herbert von Karajan
Johann Strauss (figlio) e famiglia Strauss, musiche diverse eseguite al tradizionale Concerto di Capodanno di Vienna dirette da vari direttori, fra cui Herbert von Karajan, Claudio Abbado, Carlos Kleiber, Riccardo Muti, Nikolaus Harnoncourt, Mariss Jansons e altri.


== Note ==


== Altri progetti ==

 Wikiquote contiene citazioni di o su Filarmonica di Vienna
 Wikimedia Commons contiene immagini o altri file su Filarmonica di Vienna


== Collegamenti esterni ==

(DE) Sito ufficiale, su wienerphilharmoniker.at. 
(EN) Wiener Philharmoniker, su Enciclopedia Britannica, Encyclopædia Britannica, Inc. 
(EN) Wiener Philharmoniker, su AllMusic, All Media Network. 
(EN) Wiener Philharmoniker, su Discogs, Zink Media. 
(EN) Wiener Philharmoniker, su MusicBrainz, MetaBrainz Foundation. 
(EN) Wiener Philharmoniker, su Billboard. 
(EN) Wiener Philharmoniker, su IMDb, IMDb.com. 
 Sito del Musikverein, su musikverein-wien.at. URL consultato il 17 novembre 2006 (archiviato dall'url originale il 4 novembre 2007).
 Articles about sexism and racism in the Vienna Philharmonic, su osborne-conant.org.
 VPO Watch website of the International Alliance for Women in Music, su iawm.org. URL consultato il 17 novembre 2006 (archiviato dall'url originale il 29 agosto 2006).
 "Complete Stereophonic Discography", including unpublished recordings, su www2.tokai.or.jp.
(EN) The sound of the Vienna Philharmonic, su austria.info. URL consultato il 17 novembre 2006 (archiviato dall'url originale il 21 novembre 2007).