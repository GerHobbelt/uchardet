revision: 132090248
title: Man vs. Food
url: https://it.wikipedia.org/wiki/Man_vs._Food


---

Man vs. Food (Man v. Food) è un reality show televisivo statunitense che va in onda negli Stati Uniti dal 3 dicembre 2008 sull'emittente Travel Channel. Il programma è stato condotto dall'attore e presentatore Adam Richman nelle prime 4 stagioni. Dalla quinta stagione il programma è presentato da Casey Webb, appassionato di cucina ed esperto ristoratore.
In Italia il programma è andato in onda dal 2012 sulla rete del digitale terrestre DMAX e sulla rete satellitare Nat Geo Adventure, e dal 26 marzo 2014 anche sul canale Fine Living, il cui proprietario, Scripps Network, è il produttore della serie. Nel 2018 è andato in onda anche sul nuovo canale Food Network. Di esso, esistono due differenti doppiaggi in italiano: nella versione di DMAX Richman è doppiato da Oreste Baldini mentre nella versione di Fine Living e Food Network è doppiato da Fabrizio Russotto.


== Format ==
In ogni puntata, il presentatore Adam Richman si reca in una località degli Stati Uniti per assaggiare i piatti tipici e per provare a vincere una sfida lanciata da un ristorante locale. Richman si presenta nella sigla della serie con la frase: "Non sono un mangiatore professionista, ma un ragazzo normale con un appetito anormale". Le sfide finali consistono nel mangiare piatti salati o dolci di dimensioni esagerate, o piatti estremamente piccanti e conditi. Il vincitore delle sfide ottiene come premio una maglietta e la foto da esporre in una bacheca nel ristorante.
Richman interagisce con i ristoratori locali mentre mostrano la creazione di una specialità della casa o un elemento della cucina locale. Fornisce una breve panoramica sulla comunità locale parlando con i clienti dei ristoranti e ordinando i piatti più richiesti. Lo spettacolo enfatizza la qualità e la quantità delle pietanze. Ogni puntata si conclude con una finta conferenza stampa in cui Richman commenta la sfida finale come se fosse un evento sportivo appena concluso o come se avesse appena vinto, o in alcuni casi perso, un grande premio.


== Presentatore ==
Il presentatore Adam Richman, che si definisce "un fanatico del cibo autodidatta", dal 1995 conserva un diario di viaggio in cui annota tutti i ristoranti che ha visitato e quello che ha imparato mangiando.
Per mantenersi in forma, fa degli esercizi due volte al giorno mentre viaggia di città in città. Quando deve affrontare una sfida, non mangia dal giorno prima e cerca di idratarsi molto, bevendo molta acqua, ma rinunciando a caffè e bevande gassate. Dopo aver completato una sfida, spende un'ora del suo tempo sul tapis roulant. Al Las Vegas Review-Journal ha dichiarato: «Essere sedentario è incredibilmente scomodo!... I primi 10-15 minuti sul tapis roulant faccio schifo, lo faccio solo per alleviare la pressione e sentirmi meglio».
Nel corso della serie, il suo record personale è stato di 37 vittorie e 22 sconfitte nelle sue sfide alimentari. In combinazione con gli eventi a squadre della quarta stagione, il record complessivo è di 48 vittorie per "Man" e 38 vittorie per "Food".
Richman fece un tentativo di vincere un Guinness World Record quando lui e un gruppo di 40 mangiatori regionali tentarono di finire in due ore un hamburger da 190 libbre (86,2 kg)  in qual caso il cibo vinse la battaglia con circa 30 libbre (13,6 kg) rimaste dell'hamburger.


== Episodi ==

Lo show è composto da quattro stagioni, di cui tre fanno parte di Man vs. Food, mentre la quarta è considerata una serie a parte ed è chiamata Man vs. Food Nation. In tutto sono state prodotte 175 puntate. Inoltre, DMAX propone anche Man vs. Food: cronache carnivore, dove Richman, nel suo studio, ripercorre i momenti più interessanti delle sue sfide contro del cibo che tra gli ingredienti comprende la carne. 


== Note ==


== Collegamenti esterni ==
 Sito ufficiale, su travelchannel.com.

 Sito ufficiale, su cookingchanneltv.com. 
(EN) Man vs. Food, su IMDb, IMDb.com. 
(EN) Man vs. Food, su Metacritic, Red Ventures. 
(EN) Man vs. Food, su TV.com, Red Ventures (archiviato dall'url originale il 1º gennaio 2012). 
Man Vs. Food su Facebook