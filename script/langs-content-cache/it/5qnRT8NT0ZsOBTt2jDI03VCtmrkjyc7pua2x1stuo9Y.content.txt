revision: 134212618
title: Glass Onion - Knives Out
url: https://it.wikipedia.org/wiki/Glass_Onion_-_Knives_Out


---

Glass Onion - Knives Out (Glass Onion: A Knives Out Mystery) è un film del 2022 scritto e diretto da Rian Johnson.
La pellicola è il sequel del film del 2019 Cena con delitto - Knives Out.


== Trama ==
2020. In piena pandemia di COVID-19, l'egocentrico multimiliardario Miles Bron, proprietario della Alpha Industries, organizza una cena con delitto presso la sua immensa magione, denominata Glass Onion, su un'isola del mar Egeo. Gli invitati (richiamati per mezzo di una sontuosa scatola degli enigmi) sono i suoi migliori amici: Claire Debella, governatrice del Connecticut; Lionel Toussaint, scienziato a capo della sezione ricerca e sviluppo di Alpha Industries; Birdie Jay, un'eccentrica stilista; Duke Cody, un twitcher e youtuber affiliato all'estrema destra. Riceve una scatola degli enigmi anche Cassandra Brand, detta "Andy", ex socia di Miles; alla festa prenderanno parte anche Peg, l'inseparabile assistente di Birdie, e Whiskey, fidanzata di Duke. Il giorno della partenza si presenta anche il celebre detective privato Benoit Blanc: all'arrivo sull'isola, Miles dichiara di non averlo mai invitato, e i due convengono che la sua presenza lì sia uno scherzo organizzato da uno degli ospiti.
Prima della cena con delitto, emergono molti attriti tra i vari ospiti, tutti riconducibili al rapporto di dipendenza che essi hanno nei confronti di Miles, il quale finanzia le loro attività; la più rancorosa sembra essere Andy, che è stata buttata fuori dalla società in seguito a un lungo processo che ha stabilito la sua estraneità all'ideazione di Alpha Industries, attribuita al solo Miles grazie anche alla testimonianza degli altri amici, che avevano giurato il falso pur di non perdere il favore del magnate. Giunta la sera, gli ospiti vengono accolti all'interno di Glass Onion, dove Miles ha sistemato la sua collezione d'arte includente l'originale Monna Lisa, prestatagli dal Louvre in seguito a un corposo finanziamento. Grazie alle sue capacità investigative, Benoit risolve il "delitto" inscenato da Miles prima ancora che il party abbia inizio; il detective rivela al magnate di averlo fatto poiché sospetta fortemente che uno degli ospiti voglia ucciderlo. In effetti poco dopo Duke muore, apparentemente avvelenato dopo aver bevuto per sbaglio dal bicchiere destinato a Miles.
Gli ospiti sospettano che l'assassina sia Andy, l'unica a non essere presente mentre Duke moriva e quella che apparentemente ha il movente più forte; Blanc nota inoltre che a Duke è stata tolta la pistola, da cui l'uomo non si separava mai. Improvvisamente le luci vanno via e il gruppo si separa; Blanc riesce a rintracciare Andy, ma quest'ultima viene colpita da un proiettile sparato da un assassino nascosto con la pistola di Duke. Sconvolto dalla morte di Andy, il detective dichiara di aver compreso che una sola persona tra i presenti può sapere tutta la verità.
Parte a questo punto un lungo flashback che ripercorre l'intera storia da vari punti di vista, svelandone nuovi particolari. All'insaputa di Miles e dei suoi ospiti, Blanc era stato ingaggiato da Helen, sorella gemella di Andy: quest'ultima si è apparentemente suicidata prima di ricevere la scatola di enigmi di Miles, ma la sua morte non è ancora stata resa nota. Helen racconta che Miles aveva buttato fuori Andy dall'azienda dopo che la donna aveva espresso numerosi dubbi sul Klear, un combustibile a base di idrogeno che il miliardario voleva immettere sul mercato senza i dovuti controlli. Andy aveva in seguito trovato il tovagliolo del bar dove gli amici erano soliti ritrovarsi prima della creazione di Alpha (chiamato appunto Glass Onion); sul tovagliolo erano scritti gli appunti che dimostrerebbero che l'ideazione di Alpha era attribuibile a Andy e non a Miles, ma Andy era morta dopo aver informato tutti gli ex-amici di essere in possesso di quella prova schiacciante. Helen crede perciò che a uccidere la gemella sia stato uno di loro, al che Benoit le chiede di fingersi sua sorella e di andare con lui sull'isola, allo scopo di aiutarlo a investigare.
Durante la permanenza sull'isola, Helen/Andy aveva scoperto che tutti gli invitati avevano un movente per uccidere la donna: Lionel era consapevole dei rischi comportati dal Klear, così come Claire, che aveva comunque autorizzato la costruzione di un impianto di produzione; Birdie era stata convinta da Miles a prendersi la responsabilità di uno sweatshop da lui posseduto, facendovi produrre gli abiti da lei disegnati; Duke, da tempo in declino, cercava di convincere Miles di metterlo a capo della sezione notizie di Alpha, facendolo sedurre da Whiskey. Tutti loro avrebbero dunque rischiato moltissimo se i traffici di Miles fossero stati rivelati; tutti e quattro si erano recati a casa di Andy poche ore dopo aver ricevuto la sua e-mail, in orari quindi compatibili con la sua morte.
Al termine del flashback si scopre che Helen è in realtà ancora viva: il proiettile è stato bloccato da uno dei diari di Andy, che lei portava in tasca. Benoit le chiede però di continuare a fingere la sua morte, in modo che ella possa cercare il tovagliolo nello studio di Miles mentre lui raduna i presenti. Blanc dichiara che l'assassino di Andy e di Duke è lo stesso Miles: il miliardario si era recato segretamente a casa della ex-socia subito dopo aver scoperto che lei aveva trovato il tovagliolo, e l'aveva uccisa inscenandone il suicidio; sulla via del ritorno era stato visto da Duke, il quale aveva compreso lo scambio tra Helen e Andy solo quando, durante la cena, era stata resa pubblica la notizia della morte di Andy: a quel punto, dopo che i tentativi di seduzione da parte di Whiskey erano falliti, aveva tentato di ricattare Miles, spingendo quest'ultimo a ucciderlo con del succo d'ananas (frutto in grado di provocare forti reazioni allergiche a Duke); il magnate gli aveva anche rubato la pistola, con cui poi aveva sparato a Helen.
A quel punto ricompare Helen, che rivela la sua vera identità agli ospiti e mostra il tovagliolo, che Miles aveva nascosto in un dipinto; il miliardario però lo brucia con un accendino, distruggendo l'unica prova della sua colpevolezza, ben consapevole inoltre che nessuno dei presenti testimonierà contro di lui per paura di perdere i propri privilegi. A quel punto Helen comincia a distruggere le sculture di vetro di Miles, venendo presto imitata dagli altri ospiti, snervati dall'egocentrismo e dalla psicopatia del miliardario. Non contenta, Helen appicca un incendio buttandoci dentro un frammento di Klear datole segretamente da Benoit: questo distrugge l'intera Glass Onion, compresa la Monna Lisa.
La distruzione del dipinto rovinerà la reputazione di Miles, rivelando anche la pericolosità del Klear. Gli altri ospiti, stanchi degli abusi di Miles, decidono di fare la cosa giusta e di testimoniare contro di lui. Soddisfatti di quanto accaduto, Benoit e Helen attendono sulla spiaggia che arrivi la polizia ad arrestare Miles.


== Produzione ==
Netflix ha acquistato i diritti del film, più quelli di un terzo capitolo, per la cifra di 469 milioni di dollari, vincendo l'asta contro Amazon Studios e Apple TV+.Il progetto vede il ritorno del cast tecnico del primo film: Steve Yedlin come direttore della fotografia, Bob Ducsay al montaggio e Nathan Johnson come compositore.


=== Camei ===
Il film vede i cameo di Yo-Yo Ma, Ethan Hawke, Noah Segan, Joseph Gordon-Levitt, Hugh Grant (che interpreta il compagno di Benoit Blanc),
Natasha Lyonne, Kareem Abdul-Jabbar, Stephen Sondheim, Angela Lansbury e Serena Williams, mentre Jeremy Renner, Anderson Cooper e Jared Leto vengono citati senza apparire.


=== Riprese ===
Le riprese del film, iniziate il 28 giugno 2021 a Spetses (Grecia), si sono spostate fuori dal paese ellenico il 30 luglio e sono terminate il 13 settembre dello stesso anno.Il budget del film è stato di 40 milioni di dollari.


== Promozione ==
Il primo trailer del film è stato diffuso l'8 settembre 2022.


== Distribuzione ==
Il film è stato presentato in anteprima mondiale al Toronto International Film Festival il 10 settembre 2022 ed è stato selezionato come film di chiusura del BFI London Film Festival il 16 ottobre 2022.È stato distribuito in tutto il mondo su Netflix a partire dal 23 dicembre 2022.


== Accoglienza ==


=== Critica ===
Sull'aggregatore Rotten Tomatoes il film riceve il 92% delle recensioni professionali positive con un voto medio di 8 su 10 basato su 407 critiche, mentre su Metacritic ottiene un punteggio di 81 su 100 basato su 62 critiche.Il sito ComingSoon.net posiziona il film tra i migliori venti dell'anno.


== Riconoscimenti ==
2023 - Premio OscarCandidatura per la migliore sceneggiatura non originale a Rian Johnson
2023 - Golden GlobeCandidatura per il miglior film commedia o musicale
Candidatura per il miglior attore in un film commedia o musicale a Daniel Craig
2022 - National Board of ReviewMiglior attrice non protagonista a Janelle Monáe
Miglior dieci film dell'anno
2023 - Alliance of Women Film Journalists AwardsCandidatura per la miglior attrice non protagonista a Janelle Monáe
Candidatura per la miglior sceneggiatura adattata a Rian Johnson
2023 - Art Directors Guild AwardsCandidatura per la miglior scenografia di un film contemporaneo a Rick Heinrichs
2023 - Black Reel Awards
Candidatura alla miglior attrice non protagonista a Janelle Monáe
2023 - Critics' Choice AwardsMiglior film commedia
Miglior cast corale
#SeeHer Award a Janelle Monáe
Candidatura per il miglior film
Candidatura per la miglior attrice non protagonista a Janelle Monáe
Candidatura per la miglior sceneggiatura adattata a Rian Johnson
Candidatura per i migliori costumi a Jenny Eagan
2023 - Capri, Hollywood - The International Film FestivalMiglior sceneggiatura non originale a Rian Johnson
Miglior cast
2023 - NAACP Image AwardCandidatura per la miglior attrice non protagonista a Janelle Monáe
2023 - Producers Guild of America AwardCandidatura per la miglior produzione di un film
2023 - Satellite AwardMiglior cast cinematografico
Candidatura per il miglior film commedia o musicale
Candidatura per la miglior sceneggiatura non originale a Rian Johnson
Candidatura per la miglior attrice in un film commedia o musicale a Janelle Monáe
Candidatura per il miglior attore in un film commedia o musicale a Daniel Craig
2023 - Writers Guild of America AwardCandidatura per la miglior sceneggiatura adattata a Rian Johnson


== Note ==


== Altri progetti ==

 Wikimedia Commons contiene immagini o altri file su Glass Onion - Knives Out


== Collegamenti esterni ==

(EN) Sito ufficiale, su netflix.com. 
  Glass Onion: A Knives Out Mystery | Official Trailer | Netflix (trailer), su YouTube, 7 novembre 2022. 
  Glass Onion: A Knives Out Mystery | Official Teaser Trailer | Netflix (teaser), su YouTube, 8 settembre 2022. 
 Glass Onion - Knives Out, su MYmovies.it, Mo-Net Srl. 
 Glass Onion - Knives Out, su Movieplayer.it, NetAddiction S.r.l.. 
 Glass Onion - Knives Out, su FilmTv.it, Arnoldo Mondadori Editore. 
 Glass Onion - Knives Out, su Il mondo dei doppiatori, AntonioGenna.net. 
(EN) Glass Onion - Knives Out, su IMDb, IMDb.com. 
(EN) Glass Onion - Knives Out, su Rotten Tomatoes, Flixster Inc. 
(EN, ES) Glass Onion - Knives Out, su FilmAffinity. 
(EN) Glass Onion - Knives Out, su Metacritic, Red Ventures. 
(EN) Glass Onion - Knives Out, su Box Office Mojo, IMDb.com.