revision: 134300816
title: Unomattina Verde
url: https://it.wikipedia.org/wiki/Unomattina


---

Unomattina, talvolta indicato come Uno Mattina o 1 Mattina, è un programma televisivo in onda dal 1986 su Rai 1. Il programma viene trasmesso dallo Studio 3 del CPTV Rai di Saxa Rubra a Roma e va in onda dal lunedì al venerdì attualmente dalle 9:05 alle 9:50. Fino al 2022, il programma era realizzato in collaborazione col TG1. Dal 2022, il programma è realizzato dalla direzione Day Time della Rai.
Fra i conduttori storici di Unomattina si ricordano il giornalista Luca Giurato, presente in totale per 10 edizioni, e Livia Azzariti, volto femminile per 10 stagioni consecutive. La sigla è di Franco Godi su testo di Michele Guardì e Giorgio Calabrese. Dal 2023 il programma è condotto da Massimiliano Ossini e Daniela Ferolla  e la regia è di Fabrizio Settimio.
Dal 1992 va in onda anche nei mesi estivi con il titolo di Unomattina Estate. Dal 2002 al 2004, nella stagione 2009-2010 e nell'estate 2011 andava in onda anche nei fine settimana con il titolo Unomattina Sabato e Domenica oppure Unomattina Weekend. Dal 2010, al posto della versione del week-end, va in onda Unomattina in famiglia, programma gestito da un'altra struttura.


== Storia ==
Il programma, in onda dal 22 dicembre 1986, è stato originariamente creato in seguito alla programmazione ininterrotta delle reti concorrenti per dare inizio alla programmazione di Rai 1. La prima puntata andò in onda il 22 dicembre 1986 alle 7:20, diventando il primo contenitore mattutino in diretta della televisione italiana.
Nella prima puntata del programma, i conduttori di programmi simili a Unomattina trasmessi da NBC, Antenne 2 e BBC inviarono i loro auguri al programma.
Fin dagli esordi la trasmissione e fino al 2022 è stata realizzata in collaborazione con il TG1. Ogni coppia di conduttori era infatti equamente divisa tra la rete e il telegiornale. Nelle prime cinque edizioni vi era anche il collegamento con il GR2 Radiomattino, i cui giornalisti leggevano i titoli delle principali notizie della giornata anche in video.
Caratteristico del programma è l'orologio digitale in sovrimpressione accompagnato dal logo della trasmissione.
Il 3 gennaio 2014, in occasione del 60º compleanno della Rai, il programma venne condotto da Livia Azzariti e Paolo Di Giannantonio con la partecipazione di numerosi ospiti fra cui gli ex conduttori Luca Giurato e Piero Badaloni.
Il 22 dicembre 2016 la puntata è in parte dedicata ai 30 anni del programma. Vi partecipano, oltre ai conduttori di tutti i segmenti della stagione (Franco Di Mare, Francesca Fialdini, Eleonora Daniele ed Elisa Isoardi), anche alcuni dei volti storici del programma come Luca Giurato, Livia Azzariti, Elisabetta Gardini, Piero Badaloni, Ludovico Di Meo, Duilio Giammaria, Alessio Zucchini; inoltre interviene in collegamento telefonico Papa Francesco.
Dal 25 marzo al 18 maggio 2020, sempre per via dell'emergenza COVID-19, va in onda all'interno del programma tutti i giorni dalle 7:00 alle 7:45 la Santa Messa presieduta da Papa Francesco. Le messe hanno registrato ascolti record con la media di 1 251 000 telespettatori e il 24,12% di share.
Dal 14 settembre 2021 l'edizione invernale del programma, come già accaduto per quella estiva, posticipa l'inizio alle 7:10.
Dal 24 febbraio 2022 il programma posticipa ulteriormente l'inizio alle 9:05 per lasciare spazio agli aggiornamenti sull'invasione russa dell'Ucraina del 2022 a cura del TG1. Pochi giorni dopo, l'8 marzo, cessa anche la collaborazione con la testata.
Dal 12 settembre 2022, con il ritorno dell'edizione invernale, il programma cambia completamente formula: abbandonata ormai la collaborazione con il TG1, passa dalla classica doppia conduzione alla conduzione singola di Massimiliano Ossini e riduce la durata a 45 minuti, rispetto alle quasi quattro ore di diretta delle precedenti edizioni.


== Edizioni ==


== Conduttori ==

La prima edizione di Unomattina era condotta da Piero Badaloni e Elisabetta Gardini. Per la seconda e la terza la Gardini viene sostituita da Livia Azzariti, che diventerà il volto del programma per 10 edizioni consecutive: dalla quarta alla settima in co-conduzione con Puccio Corona, nell'ottava con Paolo Di Giannantonio, nella nona e decima con Luca Giurato (protagonista di svariate gaffe) e nell'undicesima edizione con Ludovico Di Meo, Melba Ruffo e Stefano Ziantoni.
Dal 1997 il programma è condotto da Antonella Clerici, in coppia dapprima con Maurizio Losa e poi con Luca Giurato. La trasmissione viene affidata a Luca Giurato e Paola Saluzzi dal 2000 al 2002. Nell'edizione successiva, Giurato viene invece affiancato da Roberta Capua, che condurrà il programma con Marco Franzelli fino al 2004. Dal 2004 al 2011 la trasmissione vede la conduzione di Eleonora Daniele, in co-conduzione prima con Franco Di Mare, poi nuovamente con Luca Giurato e infine con Michele Cucuzza.

Dal 2011 al 2014 Elisa Isoardi conduce due edizioni con Franco Di Mare e una con Duilio Giammaria. Di Mare poi tornerà alla guida del programma per altre cinque edizioni, con Francesca Fialdini (2014-2017) e Benedetta Rinaldi (2017-2019). 
Nella stagione 2019-2020, il programma è condotto da Valentina Bisti e Roberto Poletti, conduttori della precedente edizione estiva. Nelle due stagioni successive la trasmissione è condotta da Marco Frittella (2020-2022) e Monica Giandotti.
Dal 2022 il programma è condotto da Massimiliano Ossini (già conduttore della precedente edizione estiva insieme a Maria Soave), il quale diventa il primo a condurre il programma in solitaria.


== Sigla ==
Originariamente la sigla era cantata. Il testo, scritto da Michele Guardì, diceva: Quando in cielo c'è ancora la luna, Unomattina arriva sicura, porta notizie in tempo reale, con la famiglia le puoi commentare. Segui attento, ti devi informare, su questi amici puoi sempre contare, la colazione diventa speciale, sveglia sveglia, Unomattina, buongiorno TV. Dalla seconda stagione (1987-1988) viene cantata sempre l'ultima parola: Unomattina. La sigla della trasmissione è cantata da Danilo Amerio e Laura Landi, ai quali dall'edizione 2005-2006 si aggiunge anche Marianna Brusegan.
Nelle edizioni 2000-2001 e 2013-2014 il programma utilizzava una sigla diversa da quella storica, nel secondo caso la canzone Radio Ga Ga dei Queen. Inoltre esclusivamente nella stagione 2000-2001 il programma aveva cambiato titolo in Raiuno Mattina.


== Audience ==


== Unomattina Estate ==

Unomattina estate è lo spin-off estivo di Unomattina, in onda dal 22 giugno 1992.


== Spin-off ==
Azienda Italia, Intorno a noi: in onda dal 1986 al 1988. Conduce Sabina Ciuffini con Alessandro Cecchi Paone nella stagione 1986-1987 e con Giosuè Boetto Cohen nella stagione 1987-1988.
Utile e futile: in onda dal 1993 al 1995. Conduce Monica Leofreddi. Nella stagione 1994-1995, con l'arrivo di Sebastiano Somma insieme alla Leofreddi, cambia nome in Utile e futile vi invita tutti a tavola.
Di che segno siamo?: in onda per tre edizioni dal 1994 al 1996 in prima serata al mese di dicembre, vedeva come protagonista l'astrologo Branko impegnato a raccontare le previsioni astrologiche per il nuovo anno. La prima edizione fu trasmessa il 29 dicembre 1994 dagli studi RAI di Saxa Rubra con la conduzione di Livia Azzariti, Luca Giurato e Pino Strabioli; la seconda fu trasmessa il 27 dicembre 1995 dal teatro Vespasiano di Rieti con i medesimi conduttori della precedente edizione; la terza, infine, fu trasmessa il 29 dicembre 1996 dal Teatro Centrale di Sanremo con la conduzione di Livia Azzariti, Elisabetta Gardini, Melba Ruffo e Maria Teresa Ruta.
Verde mattina: in onda dal 1994 al 1998. Conducono Luca Sardella e Janira Majello. La prima edizione (1994-1995) andava in onda solo di sabato.Va in onda anche nella versione estiva dal 1994 al 1996
La vecchia fattoria: in onda dal 1998 al 2001. Conducono Luca Sardella e Janira Majello.
SOS Unomattina: in onda nella stagione 2002-2003. Conduce Roberta Capua.
Unomattina Sabato e Domenica: in onda dal 2002 al 2004. Conduce Livia Azzariti con Giampiero Galeazzi nella stagione 2002-2003 e con Antonio Lubrano, Sonia Grey e Franco Di Mare nella stagione 2003-2004.
Unomattina Weekend: in onda nella stagione 2009-2010. Conducono Sonia Grey, Fabrizio Gatta, Vira Carbone e Marta Flavi.
Il caffè: in onda dal 2011 (dal 2011 al 2014 con il titolo Unomattina Caffè mentre dal 2014 al 2022 con il titolo Il caffè di Raiuno). Precedeva la trasmissione quotidiana di Unomattina, mentre dal 2016 va in onda solo il sabato. Dal 2011 al 2019 la conduzione è di Guido Barlozzetti e Cinzia Tani, nell'edizione 2019-2020 di Lisa Marzoli e Andrea Velardi, dal 2020 al 2022 di Pino Strabioli e Roberta Ammendola e dal 2022 in solitaria di Pino Strabioli. È andata in onda anche la versione estiva dal 2012 al 2015 e dal 2018 al 2020.
Storie italiane: in onda dal 2011. Conduce Eleonora Daniele dal 2013, prima condotto da Georgia Luzi e Savino Zaba. Fino al 2014 si chiamava Unomattina Storie vere, mentre dal 2014 al 2017 era semplicemente Storie vere.
Unomattina Occhio alla spesa: in onda nella stagione 2012-2013, anche se già dal 2002 senza il marchio Unomattina. A seguito del licenziamento del conduttore Alessandro Di Pietro, dall'8 aprile viene sostituito da Unomattina Verde.
Unomattina Rosa: in onda nella stagione 2012-2013.
Buongiorno benessere: in onda dal 2014. Conduce Vira Carbone. Nella prima stagione va in onda di domenica, dalla seconda di sabato.
Unomattina Verde: in onda da fine stagione 2013, in sostituzione di Unomattina Occhio alla spesa, al 2014. Conduce Elisa Isoardi con Franco Di Mare nella prima edizione e con Massimiliano Ossini nella seconda.
Unomattina Magazine: in onda nella stagione 2013-2014. Conduce Lorella Landi.
Buono a sapersi: in onda dal 2014 al 2018. Conduce Elisa Isoardi. Ogni stagione ha avuto un nome diverso: A conti fatti (2014-2015), A conti fatti - La parola a voi (2015-2016) e Tempo & denaro (2016-2017).


== Puntate speciali di Unomattina ==
In caso di eventi straordinari o di un certo spessore, la trasmissione va in onda con puntate speciali. In tali occasioni si protrae oltre il consueto orario di programmazione, spesso arrivando a precedere di pochi minuti l'edizione diurna del TG1. 


== Riconoscimenti ==
Il programma ha ricevuto il premio Biagio Agnes nell'edizione 2017 in occasione dei trent'anni di trasmissione.


== Note ==
Annotazioni
Fonti


== Bibliografia ==
 Aldo Grasso (a cura di), Enciclopedia della televisione, 2ª ed., Garzanti, 2002, ISBN 88-11-50502-X.


== Collegamenti esterni ==

 Sito ufficiale, su unomattina.rai.it. 
 Unomattina, su Rai Teche, Rai.