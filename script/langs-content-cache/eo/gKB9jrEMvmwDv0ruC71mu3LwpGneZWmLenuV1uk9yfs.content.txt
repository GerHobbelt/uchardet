revision: 7928509
title: Weinheim
url: https://eo.wikipedia.org/wiki/Weinheim


---

Weinheim [prononco "Vajnhajm", laŭvorte "vinhejmo"] estas urbo en Germanio. Ĝi troviĝas en la distrikto Rhein-Neckar kaj en la distriktaro Karlsruhe de la federacia lando Baden-Virtembergo, 18 kilometrjon norde de Hajdelbergo. Fine de decembro 2020 la komunumo havis 45 335 loĝantojn.
La urbo troviĝas ĉe la okcidenta rando de la mezalta montaro Odenvaldo, kaj du mezepokaj fortikaĵoj superrigardas la historian urbocentron - pro tio Weinheim estas nomata la "du-burga urbo" (germane "Zweiburgenstadt"). Weinheim estas parto de la feria regiono "Monta Vojo" (germane "Bergstraße"), kiu de la urbo Wiesloch sude vojas norden, ĉe la okcidenta rando de la Odenvaldo, ĝis la urbo Darmstadt.
Krom la du burgoj kaj la pitoreska historia urbocentro, por urbaj vizitantoj interalie elstaras la granda terma banejo Miramar, kiu havas multajn saŭnejojn, basenegojn kaj por ripozo kaj por vigla naĝado en artefaritaj ondoj, tubegajn glitejojn aparte ŝatatajn de junuloj kaj vastan subĉielan areon, kie post saŭnado eblas promeni, laŭsezone sunbruniĝi aŭ baniĝi en natura lago, la "Waidsee".


== Partneraj urboj ==
 Cavaillon, Francio, ekde 1958
 Lutherstadt Eisleben, federacia lando Saksio-Anhalto en eksa GDR, ekde 1990
 Imola, Italio, ekde 1991
 Ramat Gan, Israelo, ekde 1999


== Trafiko ==
La urbo rekte ligiĝas al la germana aŭtovojo A5 norde al Frankfurto ĉe Majno kaj Darmstadt, sude al Bazelo kaj Karlsruhe. Krome ĝi konektatas al la regiona federacia vojo 38 - okcidente je parto de 7 kilomtroj nomata "germana aŭtovojo A659" - okcidenten al Mannheim kaj Ludwigshafen en la metropola regiono Rhein-Neckar, de tie al  la germana aŭtovojo A6 kaj distance plu al la historiaj regionoj Palatinato kaj Alzaco, kaj orienten al la federacia vojo 26 al iuj komunumoj de la montaro Odenvaldo kaj distance plu al Dieburg kaj Aschaffenburg.


== Famuloj ==
En Weinheim mortis hungara kanuisto Károly Wieland.


== Bildgalerio ==