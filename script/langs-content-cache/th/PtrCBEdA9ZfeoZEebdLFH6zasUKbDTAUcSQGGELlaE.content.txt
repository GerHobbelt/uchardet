revision: 10710202
title: "\u0E04\u0E27\u0E32\u0E21\u0E15\u0E01\u0E25\u0E07\u0E2A\u0E21\u0E1A\u0E39\u0E23\
  \u0E13\u0E4C\u0E41\u0E1A\u0E1A"
url: https://th.wikipedia.org/wiki/%E0%B8%84%E0%B8%A7%E0%B8%B2%E0%B8%A1%E0%B8%95%E0%B8%81%E0%B8%A5%E0%B8%87%E0%B8%AA%E0%B8%A1%E0%B8%9A%E0%B8%B9%E0%B8%A3%E0%B8%93%E0%B9%8C%E0%B9%81%E0%B8%9A%E0%B8%9A


---

ความตกลงสมบูรณ์แบบเพื่อยุติสถานะสงครามระหว่างประเทศไทยกับบริเตนใหญ่และอินเดีย (อังกฤษ: Formal Agreement for the Termination of the State of War between Siam and Great Britain and India) หรือ ความตกลงสมบูรณ์แบบ เป็นสนธิสัญญาสันติภาพที่จัดทำขึ้นเมื่อวันที่ 1 มกราคม พ.ศ. 2489 ณ สิงคโปร์ อันเป็นการยุติสถานะสงครามระหว่างไทยกับบริเตนใหญ่ที่ไทยประกาศสงครามต่อสหราชอาณาจักรในวันที่ 25 มกราคม พ.ศ. 2485 ระหว่างสงครามโลกครั้งที่สอง สนธิสัญญาฯ มีผลใช้บังคับในวันเดียวกับที่ลงนาม และมีการขึ้นทะเบียนที่ชุดสนธิสัญญาสหประชาชาติในวันที่ 23 สิงหาคม พ.ศ. 2494


== ผลลัพธ์ ==
ผลลัพธ์หลักของสนธิสัญญาฉบับนี้คือยกเลิกการผนวกรัฐฉานและรัฐมลายูที่ไม่ได้เข้าเป็นสหพันธ์ (Unfederated Malay States) จำนวนสี่รัฐ บริเตนใหญ่ได้ประโยชน์น้อยกว่าที่คาด ส่วนใหญ่เพราะสหรัฐคัดค้านมาตรการลงโทษต่อประเทศไทย กล่าวคือ ไม่สามารถลดขนาดกองทัพไทยได้ อย่างไรก็ดีสนธิสัญญาฯ กำหนดให้ไทยส่งมอบข้าวสาร 1.5 ล้านตันให้แก่มาลายาของบริเตนซึ่งขาดแคลนข้าว นอกจากนี้ยังห้ามไทยขุดคลองข้ามคอคอดกระหากรัฐบาลบริเตนไม่ยินยอม ซึ่งบ่อนทำลายอำนาจของรัฐบาลปรีดี พนมยงค์หลังตราสนธิสัญญาฯ สหรัฐและบริเตนฟื้นฟูความสัมพันธ์ทางทูตกับไทยในวันที่ 5 มกราคม และวันถัดไปมีการจัดการเลือกตั้งทั่วไป สหรัฐยังให้เงินกู้ 10 ล้านดอลลาร์สหรัฐแก่ประเทศไทยเป็นการบูรณะเครือข่ายขนส่งของไทยซึ่งได้รับความเสียหายจากการทิ้งระเบิดของสหรัฐ ไทยเข้าร่วมสหประชาชาติในวันที่ 16 ธันวาคม 2489
มีการลงนามสนธิสัญญาสันติภาพออสเตรเลีย–ไทยแยกต่างหาก โดยมีการลงนามในวันที่ 3 เมษายน 2489 ทั้งนี้ตามประกาศสงครามของออสเตรเลียในวันที่ 2 มีนาคม 2485 และพระราชบัญญัติการมีมติเห็นชอบบทกฎหมายแห่งเวสต์มินสเตอร์ของออสเตรเลีย


== ดูเพิ่ม ==
ประเทศไทยในสงครามโลกครั้งที่สอง


== อ้างอิง ==


== บรรณานุกรม ==