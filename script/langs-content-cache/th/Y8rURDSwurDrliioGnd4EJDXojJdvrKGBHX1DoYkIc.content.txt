revision: 10465865
title: "\u0E1E\u0E23\u0E30\u0E18\u0E23\u0E23\u0E21\u0E40\u0E21\u0E18\u0E32\u0E20\u0E23\
  \u0E13\u0E4C (\u0E23\u0E30\u0E41\u0E1A\u0E1A \u0E10\u0E34\u0E15\u0E0D\u0E32\u0E42\
  \u0E13)"
url: https://th.wikipedia.org/wiki/%E0%B8%9E%E0%B8%A3%E0%B8%B0%E0%B8%98%E0%B8%A3%E0%B8%A3%E0%B8%A1%E0%B9%80%E0%B8%A1%E0%B8%98%E0%B8%B2%E0%B8%A0%E0%B8%A3%E0%B8%93%E0%B9%8C_(%E0%B8%A3%E0%B8%B0%E0%B9%81%E0%B8%9A%E0%B8%9A_%E0%B8%90%E0%B8%B4%E0%B8%95%E0%B8%8D%E0%B8%B2%E0%B9%82%E0%B8%93)


---

พระธรรมเมธาภรณ์ (ระแบบ ฐิตญาโณ) อดีตผู้ช่วยเจ้าอาวาสวัดบวรนิเวศราชวรวิหาร ผู้เขียนหนังสือศาสนาพุทธชื่อดังจำนวนมาก เช่น นักศึกษาสงสัย ประวัติศาสตร์พระพุทธศาสนา	พุทธทัศน์พัฒนา  เป็นต้น


== ประวัติ ==


=== ชาตภูมิ ===
พระธรรมเมธาภรณ์ นามเดิม ระแบบ พรหมพันธุ์ เกิดเมื่อวันพุธที่ 25 เมษายน พ.ศ. 2477 ณ ตำบลเกาะทวด อำเภอปากพนัง จังหวัดนครศรีธรรมราช เป็นบุตรของนายชวน-นางกวั้ง พรหมพันธุ์ และเป็นพี่ชายต่างมารดาของนายจตุพร พรหมพันธุ์


=== อุปสมบท ===
พระธรรมเมธาภรณ์ ได้บรรพชาเป็นสามเณรในปี พ.ศ. 2492 ณ วัดมหิสสราราม โดยมีพระครูบริหารสังฆกิจ (เต้ง) เป็นพระอุปัชฌาย์ อยู่ศึกษาพระปริยัติธรรมจนสอบได้นักธรรมชั้นโทแล้วลาสิกขา ต่อมาได้อุปสมบทเป็นพระภิกษุในปี พ.ศ. 2498 ณ วัดเกาะจาก อำเภอปากพนัง จังหวัดนครศรีธรรมราช โดยมีพระครูโพธาภิรามุนี วัดสวนป่าน อำเภอเมือง จังหวัดนครศรีธรรมราช เป็นพระอุปัชฌาย์ ได้รับฉายาทางธรรมว่า "ตาโณ"
ต่อมาได้เป็นศิษย์ของพระรัตนธัชมุนี (แบน คณฺฐาภรโณ) วัดพระมหาธาตุวรมหาวิหาร จังหวัดนครศรีธรรมราช


=== การศึกษา ===
ในเบื้องต้นจบการศึกษาชั้นมัธยม 1 จากโรงเรียนปากพนังวิทยา อำเภอปากพนัง จังหวัดนครศรีธรรมราช
การศึกษาพระปริยัติสอบได้นักธรรมชั้นเอก ณ สำนักเรียนวัดเกาะจาก
สอบได้เปรียญธรรม 6 ประโยค ณ สำนักเรียนวัดบวรนิเวศวิหาร
จบการศึกษาระดับปริญญาตรีจาก สภาการศึกษามหามกุฎราชวิทยาลัย
จบปริญญาโท จากประเทศอินเดีย


== สมณศักดิ์ ==
ได้รับพระมหากรุณาธิคุณโปรดพระราชทานสัญญาบัตรตั้งสมณศักดิ์ ดังนี้

5 ธันวาคม พ.ศ. 2520 เป็นพระราชาคณะชั้นสามัญที่ พระโสภณคณาภรณ์
5 ธันวาคม พ.ศ. 2532 เป็นพระราชาคณะชั้นราชที่ พระราชธรรมนิเทศ สรรพเขตศรัทธาปสาทกร ยติคณิสสร บวรสังฆาราม คามวาสี
5 ธันวาคม พ.ศ. 2542 เป็นพระราชาคณะชั้นเทพที่ พระเทพดิลก สาธกพุทธศาสน์ ปฏิภาณวาทวิศิฏฐ์ ยติคณิสสร บวรสังฆาราม คามวาสี
5 ธันวาคม พ.ศ. 2553 เป็นพระราชาคณะชั้นธรรมที่ พระธรรมเมธาภรณ์ สุนทรธรรมภาณี ตรีปิฎกวจนาลังการ ศาสนภารธุราทร ยติคณิสสร บวรสังฆาราม คามวาสี


== มรณภาพ ==
พระธรรมเมธาภรณ์ ถึงแก่มรณภาพ ณ โรงพยาบาลวิชัยยุทธ เมื่อวันจันทร์ที่ 18 พฤษภาคม พ.ศ. 2558 เวลา 03:20 น. สิริอายุ 81 ปี 24 วัน มีพิธีพระราชทานเพลิงศพเมื่อวันที่ 31 ตุลาคม พ.ศ. 2558 ณ วัดมกุฏกษัตริยารามราชวรวิหาร


== อ้างอิง ==


== แหล่งข้อมูลอื่น ==
พระธรรมเมธาภรณ์ ที่เฟซบุ๊ก