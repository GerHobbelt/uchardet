revision: 10774128
title: "\u0E40\u0E17\u0E28\u0E1A\u0E32\u0E25\u0E40\u0E21\u0E37\u0E2D\u0E07\u0E1B\u0E39\
  \u0E48\u0E40\u0E08\u0E49\u0E32\u0E2A\u0E21\u0E34\u0E07\u0E1E\u0E23\u0E32\u0E22"
url: https://th.wikipedia.org/wiki/%E0%B9%80%E0%B8%97%E0%B8%A8%E0%B8%9A%E0%B8%B2%E0%B8%A5%E0%B9%80%E0%B8%A1%E0%B8%B7%E0%B8%AD%E0%B8%87%E0%B8%9B%E0%B8%B9%E0%B9%88%E0%B9%80%E0%B8%88%E0%B9%89%E0%B8%B2%E0%B8%AA%E0%B8%A1%E0%B8%B4%E0%B8%87%E0%B8%9E%E0%B8%A3%E0%B8%B2%E0%B8%A2


---

เทศบาลเมืองปู่เจ้าสมิงพราย เป็นเทศบาลเมืองแห่งหนึ่งในอำเภอพระประแดง จังหวัดสมุทรปราการ ครอบคลุมพื้นที่ตำบลบางหญ้าแพรก ตำบลบางหัวเสือ ตำบลสำโรงใต้ ตำบลสำโรง และตำบลสำโรงกลางทั้งตำบล เดิมชื่อเทศบาลเมืองสำโรงใต้ ต่อมาได้เปลี่ยนชื่อเป็นเทศบาลเมืองปู่เจ้าสมิงพรายเมื่อวันที่ 17 กันยายน พ.ศ. 2553


== ประวัติ ==
เทศบาลเมืองปู่เจ้าสมิงพรายมีประวัติความเป็นมากล่าวคือ ในรัชสมัยพระบาทสมเด็จพระพุทธเลิศหล้านภาลัย พระองค์ได้โปรดเกล้าฯ ให้สร้างเมืองนครเขื่อนขันธ์ในปี พ.ศ. 2358 มีความสำคัญเป็นเมืองหน้าด่านในการป้องกันข้าศึกทางทะเล ดังปรากฏในพระราชพงศาวดาร รัชกาลที่ 2 ในพระราชนิพนธ์สมเด็จกรมพระยาดำรงราชานุภาพตอนหนึ่งว่า "เพื่อให้เมืองนครเขื่อนขันธ์ มีความแข็งแรงมั่นคง เพื่อป้องกันข้าศึกทางทะเล จึงได้สร้างป้อมทางฝั่งตะวันออก 3 ป้อม คือ ป้อมปู่เจ้าสมิงพราย ป้อมปีศาจสิง ป้อมราหูจร เมื่อรวมทั้งป้อมวิทยาคม ซึ่งสร้างในรัชกาลที่ 1 ด้วยกันเป็น 4 ป้อม" เมื่อทรงสร้างเมืองนครเขื่อนขันธ์เสร็จ ได้พระราชทานพระพุทธรูปไว้คู่เมืององค์หนึ่ง ซึ่งชาวนครเขื่อนขันธ์เรียกว่า "พระใหญ่" ต่อมาในปี พ.ศ. 2458 พระบาทสมเด็จพระมงกุฎเกล้าเจ้าอยู่หัวทรงเปลี่ยนฐานะนครเขื่อนขันธ์เป็นจังหวัดพระประแดง และในรัชสมัยพระบาทสมเด็จพระปกเกล้าเจ้าอยู่หัว ทรงเปลี่ยนฐานะจากจังหวัดพระประแดงเป็นอำเภอพระประแดง 
ในปี พ.ศ. 2535 กระทรวงมหาดไทยได้แบ่งท้องที่สุขาภิบาลพระประแดงทางฝั่งตะวันออกของแม่น้ำเจ้าพระยาออกมาจัดตั้งเป็น สุขาภิบาลสำโรงใต้ และได้อัญเชิญพระใหญ่เป็นดวงตราประจำสุขาภิบาลสำโรงใต้ สุขาภิบาลได้รับการจัดตั้งเป็น เทศบาลตำบลสำโรงใต้ ในปี พ.ศ. 2540 ได้รับการจัดระดับเป็นเทศบาลชั้น 2 ข ในปี พ.ศ. 2543 และได้รับการเปลี่ยนแปลงฐานะเป็นเทศบาลขนาดใหญ่เมื่อวันที่ 13 กรกฎาคม พ.ศ. 2547 ต่อมาได้รับการยกฐานะจากเทศบาลตำบลสำโรงใต้เป็น เทศบาลเมืองสำโรงใต้ ตามประกาศกระทรวงมหาดไทย ตั้งแต่วันที่ 20 สิงหาคม พ.ศ. 2552 และได้เปลี่ยนชื่อเป็น เทศบาลเมืองปู่เจ้าสมิงพราย ตามประกาศกระทรวงมหาดไทย ตั้งแต่วันที่ 17 กันยายน พ.ศ. 2553


== ที่ตั้งและอาณาเขต ==
เทศบาลเมืองปู่เจ้าสมิงพรายมีพื้นที่ประมาณ 25.5 ตารางกิโลเมตร แบ่งการปกครองออกเป็นชุมชนทั้งหมด 62 ชุมชน มีอาณาเขตติดต่อกับเขตองค์กรปกครองส่วนท้องถิ่นข้างเคียงดังนี้

ทิศเหนือ ติดต่อกับเขตองค์การบริหารส่วนตำบลทรงคนอง องค์การบริหารส่วนตำบลบางกระสอบ องค์การบริหารส่วนตำบลบางน้ำผึ้ง (อำเภอพระประแดง) และ แขวงบางนาใต้ เขตบางนา กรุงเทพมหานคร
ทิศตะวันออก ติดต่อกับเขตเทศบาลตำบลสำโรงเหนือ (อำเภอเมืองสมุทรปราการ)
ทิศใต้ ติดต่อกับเขตองค์การบริหารส่วนตำบลบางด้วนและเขตองค์การบริหารส่วนตำบลบางโปรง (อำเภอเมืองสมุทรปราการ)
ทิศตะวันตก ติดต่อกับเขตเทศบาลเมืองลัดหลวงและเขตเทศบาลเมืองพระประแดง (อำเภอพระประแดง)


== อ้างอิง ==