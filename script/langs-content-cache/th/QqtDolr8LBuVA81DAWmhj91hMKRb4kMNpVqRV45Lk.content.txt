revision: 10774115
title: "\u0E40\u0E17\u0E28\u0E1A\u0E32\u0E25\u0E40\u0E21\u0E37\u0E2D\u0E07\u0E1A\u0E36\
  \u0E07\u0E01\u0E32\u0E2C"
url: https://th.wikipedia.org/wiki/%E0%B9%80%E0%B8%97%E0%B8%A8%E0%B8%9A%E0%B8%B2%E0%B8%A5%E0%B9%80%E0%B8%A1%E0%B8%B7%E0%B8%AD%E0%B8%87%E0%B8%9A%E0%B8%B6%E0%B8%87%E0%B8%81%E0%B8%B2%E0%B8%AC


---

เทศบาลเมืองบึงกาฬ เป็นเทศบาลเมืองในอำเภอเมืองบึงกาฬ จังหวัดบึงกาฬ เป็นศูนย์กลางความเจริญและเป็นศูนย์รวมสถานที่ราชการต่าง ๆ ของจังหวัด มีพื้นที่ครอบคลุมตำบลบึงกาฬและตำบลวิศิษฐ์ทั้งตำบล


== ประวัติ ==
เทศบาลเมืองบึงกาฬเดิมมีฐานะเป็น สุขาภิบาลบึงกาฬ ได้รับการจัดตั้งตามประกาศกระทรวงมหาดไทยลงวันที่ 24 กันยายน พ.ศ. 2499 ครอบคลุมพื้นที่บางส่วนของตำบลบึงกาฬ อำเภอบึงกาฬ จังหวัดหนองคาย ในปี พ.ศ. 2531 ทางราชการได้แยกท้องที่ตำบลบึงกาฬจัดตั้งเป็นตำบลวิศิษฐ์ ทำให้พื้นที่สุขาภิบาลบึงกาฬครอบคลุมถึงบางส่วนของตำบลวิศิษฐ์ด้วย
ต่อมาสุขาภิบาลบึงกาฬได้เปลี่ยนแปลงฐานะเป็น เทศบาลตำบลบึงกาฬ ตามประกาศกระทรวงมหาดไทยลงวันที่ 24 กุมภาพันธ์ พ.ศ. 2542 โดยมีผลตั้งแต่วันที่ 25 พฤษภาคม ปีเดียวกันในวันที่ 23 มีนาคม พ.ศ. 2554 ได้มีการจัดตั้งจังหวัดบึงกาฬขึ้น โดยแยกท้องที่อำเภอบึงกาฬ อำเภอเซกา อำเภอโซ่พิสัย อำเภอบุ่งคล้า อำเภอบึงโขงหลง อำเภอปากคาด อำเภอพรเจริญ และอำเภอศรีวิไล ออกจากการปกครองของจังหวัดหนองคาย และเปลี่ยนชื่ออำเภอบึงกาฬให้เป็นอำเภอเมืองบึงกาฬ ทำให้เทศบาลตำบลบึงกาฬย้ายมาอยู่ในเขตจังหวัดบึงกาฬ
ในวันที่ 25 มีนาคม พ.ศ. 2563 กระทรวงมหาดไทยออกประกาศยุบเลิกเทศบาลตำบลวิศิษฐ์และองค์การบริหารส่วนตำบลบึงกาฬ รวมเข้ากับเทศบาลตำบลบึงกาฬ และเปลี่ยนแปลงฐานะเทศบาลตำบลบึงกาฬเป็น เทศบาลเมืองบึงกาฬ โดยให้มีผลตั้งแต่วันที่ 5 สิงหาคม ปีเดียวกัน มีพื้นที่ทั้งหมด 95.19 ตารางกิโลเมตร ประกอบด้วยพื้นที่ของเทศบาลตำบลวิศิษฐ์เดิม 68.33 ตารางกิโลเมตร พื้นที่ขององค์การบริหารส่วนตำบลบึงกาฬเดิม 25.68 ตารางกิโลเมตร และพื้นที่ของเทศบาลตำบลบึงกาฬเดิม 1.18 ตารางกิโลเมตร เป็นเทศบาลเมืองที่มีพื้นที่มากที่สุดในภาคตะวันออกเฉียงเหนือในขณะนี้


== ที่ตั้งและอาณาเขต ==
ปัจจุบันเทศบาลเมืองบึงกาฬมีพื้นที่ครอบคลุมตำบลบึงกาฬและตำบลวิศิษฐ์ทั้งตำบล ตั้งอยู่ริมฝั่งแม่น้ำโขงตรงกันข้ามกับเมืองปากซัน แขวงบอลิคำไซ ประเทศลาว เขตเทศบาลเป็นพื้นที่ราบ มีอาณาเขตติดต่อดังนี้

ทิศเหนือ ติดต่อกับประเทศลาว
ทิศตะวันออก ติดต่อกับเขตเทศบาลตำบลโคกก่อง
ทิศใต้ ติดต่อกับเขตองค์การบริหารส่วนตำบลโนนสมบูรณ์และเขตองค์การบริหารส่วนตำบลนาสวรรค์
ทิศตะวันตก ติดต่อกับเขตองค์การบริหารส่วนตำบลโป่งเปือยและเขตเทศบาลตำบลไคสี


== การปกครอง ==
เทศบาลเมืองบึงกาฬ ครอบคลุมพื้นที่ตำบลบึงกาฬและตำบลวิศิษฐ์ทั้งตำบล แบ่งออกเป็น 3 เขต 24 หมู่บ้าน ได้แก่


== การคมนาคม ==
ในเขตเทศบาลเมืองบึงกาฬมีทางสายบึงกาฬ–กรุงเทพฯ, สายบึงกาฬ–หนองคาย, สายบึงกาฬ–พังโคน–อุดรธานี และสายบึงกาฬ–นครพนม 


== ศาสนา ==
ประชากรที่นับถือศาสนาพุทธในเขตเทศบาลตำบลบึงกาฬ ร้อยละ 85 ของจำนวนประชากรทั้งหมดภายในเขตเทศบาลตำบลบึงกาฬ
ประชากรที่นับถือศาสนาอื่น ๆ ในเขตเทศบาลตำบลบึงกาฬ ร้อยละ 15 ของจำนวนประชากรทั้งหมดภายในเขตเทศบาลตำบลบึงกาฬ
วัดภายในเขตเทศบาล มี 3 แห่ง คือ วัดภูมิบาลวัฒนา (วัดเหนือ), วัดบุพพราชสโมสร (วัดกลาง) และวัดศรีโสภณธรรมทาน (วัดใต้)


== หมายเหตุและอ้างอิง ==