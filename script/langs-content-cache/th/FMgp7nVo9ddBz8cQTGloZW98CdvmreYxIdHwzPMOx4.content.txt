revision: 10672517
title: "\u0E27\u0E31\u0E14\u0E40\u0E02\u0E32\u0E1E\u0E23\u0E30\u0E2D\u0E31\u0E07\u0E04\
  \u0E32\u0E23"
url: https://th.wikipedia.org/wiki/%E0%B8%A7%E0%B8%B1%E0%B8%94%E0%B9%80%E0%B8%82%E0%B8%B2%E0%B8%9E%E0%B8%A3%E0%B8%B0%E0%B8%AD%E0%B8%B1%E0%B8%87%E0%B8%84%E0%B8%B2%E0%B8%A3


---

วัดเขาพระอังคาร เป็นวัดราษฎร์สังกัดคณะสงฆ์ฝ่ายมหานิกาย ตั้งอยู่ในตำบลเจริญสุข อำเภอเฉลิมพระเกียรติ จังหวัดบุรีรัมย์  ที่ตั้งวัดตั้งอยู่บนยอดเขาพระอังคารซึ่งเป็นภูเขาไฟที่ดับสนิทแล้ว มีความสูงจากระดับน้ำทะเล 320 เมตร
ก่อนที่จะมีการสร้างวัดเขาพระอังคาร มีหลักฐานว่าที่นี่เคยเป็นพุทธสถานมาแต่โบราณ โดยได้พบโบราณวัตถุคือใบเสมาหินบะซอลต์เนื้อละเอียดสมัยทวารวดี ใบเสมาเหล่านี้มีภาพสลักรูปบุคคล สถูป ดอกบัว และธรรมจักร สันนิษฐานว่าสร้างขึ้นในราวพุทธศตวรรษที่ 13-14 ส่วนในประวัติลายแทงธาตุพนมกล่าวว่าเมื่อ พ.ศ. 8 มีการนำพระอังคารธาตุ (เถ้ากระดูก) ของพระพุทธเจ้ามาประดิษฐานที่เขาลูกนี้ จนเมื่อ พ.ศ. 2520 พระอาจารย์ปัญญา วุฒิโธ จึงได้มาสร้างวัดบนยอดเขา และนำพระอังคารธาตุขึ้นบรรจุในสถูปบนยอดของอุโบสถที่สร้างขึ้นโดยนำศิลปะสมัยต่าง ๆ มาผสมผสานกันภายในบริเวณวัด ตั้งเป็นวัดเมื่อวันที่ 26 พฤษภาคม พ.ศ. 2529 ได้รับพระราชทานวิสุงคามสีมาเมื่อวันที่ 16 ตุลาคม พ.ศ. 2529พระปรางค์มียอดเจดีย์ 3 องค์บนฐานเดียวกัน มีพระพุทธรูปประดิษฐานอยู่ตามมุมและซุ้มทิศต่าง ๆ ภายในอุโบสถมีภาพจิตรกรรมฝาผนังเรื่องราวพุทธชาดกที่มีตัวอักษรบรรยายเรื่องราวเป็นภาษาอังกฤษ บริเวณรอบอุโบสถมีพระพุทธรูปปางมารวิชัยจำนวน 108 องค์ ตั้งเรียงรายล้อมรอบอุโบสถไว้ มีใบเสมาหินทรายและธรรมจักรสมัยทวารวดี 8 คู่ ตั้งไว้รอบโบสถ์ ในวิหารหลังหนึ่งด้านข้างอุโบสถประดิษฐานพระคันธารราษฎร์และรอยพระพุทธบาทจำลอง ลานสนามกลางแจ้งหน้าวัดมีพระพุทธรูปปางไสยาสน์ (พระพุทธรูปนอน) ขนาดใหญ่


== อ้างอิง ==