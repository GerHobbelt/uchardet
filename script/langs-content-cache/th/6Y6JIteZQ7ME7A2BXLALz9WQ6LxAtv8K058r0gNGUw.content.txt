revision: 10827903
title: "\u0E2B\u0E01\u0E15\u0E01\u0E44\u0E21\u0E48\u0E41\u0E15\u0E01"
url: https://th.wikipedia.org/wiki/%E0%B8%AB%E0%B8%81%E0%B8%95%E0%B8%81%E0%B9%84%E0%B8%A1%E0%B9%88%E0%B9%81%E0%B8%95%E0%B8%81


---

หกตกไม่แตก เป็นละครซิตคอม ทางช่อง 7ที่ออกอากาศตั้งแต่วันที่ 9 ธันวาคม พ.ศ. 2538 จนถึง 2 พฤศจิกายน พ.ศ. 2539 สร้างโดยค่าย เอ็กแซ็กท์ เป็นครั้งแรกของประวัติศาสตร์ของวงการซิตคอมไทย ที่นำวงยูเอชที มาเล่นละครเรื่องนี้ ซึ่งในแต่ละตอนเพลงไตเติลจบมักจะมีรูปแบบไม่ซ้ำกัน ถือว่าเป็นมิติใหม่แห่งวงการซิตคอมไทย 


== ตัวละครหลัก ==
นัท รับบทโดย ภูธเนศ หงษ์มานพหนุ่มนิติศาสตร์ ช่างความคิดมีเหตุผล จอมวางแผนและมีภาวะผู้นำ จริงใจ ชอบช่วยเหลือคนอื่น ดูเป็นผู้ใหญ่และคอยประสานเพื่อนในบ้านให้เข้าใจและอยู่ร่วมกัน ในวงดนตรีของเขาและเพื่อนๆที่ชื่อ "หกตกไม่แตก" นั้น ตำแหน่งหลักคือ เบส และหัวหน้าวง (ตำแหน่งรองคือ กีต้าร์  และ คีย์บอร์ด)

พอล รับบทโดย อัลเบิร์ท เดมอนหนุ่มลูกครึ่งลูกคุณหนูเรียนบริหารธุรกิจ ชอบมักทำอะไรเอาแต่ใจ แต่เวลาเพื่อนขอร้องอะไรมักจะไม่ขัดใจ พอลมีรถโฟล์คเต่าสีชมพูคู่ใจที่มักจะขับรถพาเพื่อนๆในแก๊งค์หกตกไม่แตกไปมหาลัยหรือไปผจญภัยนอกบ้านเสมอ ตำแหน่งหลักในวงคือ คีย์บอร์ด (ตำแหน่งรองคือ กลอง ตอนที่เจตขึ้นไปร้องนำ)

เจต รับบทโดย วุฒิสิทธิ์ สืบสุวรรณหนุ่มกะล่อนเรียนนิเทศบ้านมีเงิน มักชอบเสียงดังโวยวายหรือทำอะไรที่เพื่อนๆในบ้านมองว่างี่เง่าจนนำเรื่องวุ่นๆตามมา มักมีปากเสียงคู่หูคู่กัดกับพอล แต่เจตเป็นคนที่สู้คนครั้งหนึ่งเขาเคยช่วยนัทต่อยพี่บิ๊กจนคว่ำ ตอนที่พี่บิ๊กเข้ามาทำร้ายนัทเนื่องด้วยเรื่องหึงหวงน้องอ้อน (ในตอนกิ้งก่าอ้อนรัก) เจตมีตำแหน่งหลักในวงคือ กลอง

กัน รับบทโดย รัฐศาสตร์ กรสูตหนุ่มผมยาวอารมณ์ศิลปินเรียนคณะศิลปกรรมฯ มักพูดน้อยมีโลกส่วนตัวสูง เป็นคนที่เป็นผู้ใหญ่รองจากนัท จึงไปด้วยกันได้ มีคำพูดติดปาก "ไร้สาระที่สุด" เวลาเพื่อนในกลุ่มก่อเรื่องวุ่นวายตามมา แม้บางเรื่องเขาเองก็เป็นคนร่วมก่อ กันได้ไปเรียนภาษาอังกฤษที่เมืองนอกช่วงหนึ่ง แล้วจึงกลับมา ตำแหน่งหลักในวงคือ กีต้าร์ลีด

เป็ด รับบทโดย เอกภพ จันทรังษีหนุ่มเชียงใหม่ท่าทางซื่อๆมาเรียนสาขาโภชนาการ ในมหาลัยเมืองกรุง ทำให้เขาพบกับเพื่อนแก๊งค์หกตกไม่แตก เป็นพ่อครัวประจำบ้าน มีความใฝ่ฝันอยากเปิดร้านอาหารของตัวเอง เป็นคนไม่ค่อยมีปากเสียง รักความสะอาด ขี้บ่นบ้างบางที    ตำแหน่งหลักในวงคือ กีต้าร์ริธึ่มและลีด

วิทย์ รับบทโดย เอกชัย เอื้อสังคมเศรษฐหนุ่มแว่นเรียนคณะวิทยามาดเด็กเรียน เป็นคนหัวอ่อนเพื่อนเฮไหนเฮตาม ชอบคิดค้นหรือมีมุมมองอะไรแปลกจนเพื่อนมองว่าเพี้ยน จึงถูกเพื่อนๆในบ้านแกล้งประจำ แม้เจ้าตัวจะไม่พอใจก็ตาม วิทย์เป็นตัวละครไม่กี่ตัวในเรื่องที่เรื่องราวที่เกิดกับเขามีทั้งเรื่องรัก ที่สมหวังและผิดหวัง เหตุการณ์ประหลาด วิทย์มีรักที่ประทับใจสองคนคือ คือ โรส สาวแว่นช่างคิดมากเพื่อนของพอล และ ติ๊ตตี่ สาวแก่นแก้วหลานน้ายาที่ตอนนี้ไปเรียนต่อที่อเมริกา ตำแหน่งหลักในวงคือ นักร้องนำเสียงหลัก (ตำแหน่งรองคือ กีต้าร์ริธึ่ม และ คีย์บอร์ด ตอนที่พอลไปตีกลอง)


== ตัวละครที่มีบทบาทประจำในช่วงท้าย ==
น้ายา รับบทโดย ศิรินุช เพ็ชรอุไร
น้าเดช รับบทโดย เคน ฉัตรสิรังกุล


== ทีมงานผู้สร้าง ==
อำนวยการบริหารงาน - ไพบูลย์ ดำรงชัยธรรม, วาณิช จรุงกิจอนันต์, ยุทธนา มุกดาสนิท, บุษบา ดาวเรือง, ทองขาว ทวีปรังสีนุกูล
อำนวยการผลิต  - ถกลเกียรติ วีรวรรณ
ควบคุมรายการ - สุรางค์ เปรมปรีดิ์
บทโทรทัศน์ - กษิดินทร์ แสงวงศ์, ทองขาว ทวีปรังสีนุกูล, อิสริยะ จารุพันธ์, จิระวิทย์ สมบัติศิริ
กำกับการแสดง - อิสริยะ จารุพันธ์
กำกับรายการ - ผิน เกรียงไกรสกุล
ที่ปรึกษา - เกรียงไกร อมาตยกุล, สุพล วิเชียรฉาย


== เรื่องราว ==
แก๊งค์หกตกไม่แตก ประกอบด้วย นัท พอล เจต กัน เป็ด วิทย์ เป็นเด็กวัยรุ่นต่างจังหวัดย้ายมาอยู่กรุงเทพ เพราะสอบเอ็นท์ทรานซ์ติดที่กรุงเทพ โดยอาศัยอยู่ในบ้านของน้าเดชน้ายา น้าเดชมักจะเป็นคู่ปรับของ 6 หนุ่มประจำ แต่น้ายามักจะเข้าข้างเด็กๆ เสมอ และเกิดเรื่องราวต่างๆมากมายในบ้านหลังนี้


== รายชื่อตอน ==
เรื่องของคุณหนู
เป็นตอนที่พอลกินอะไรลำบาก ไม่กินเผ็ด กินพิซซ่าไม่ใส่ซอสและพริก เหมือนคุณหนูบอบบาง จนเพื่อนๆคอยแกล้ง และเกิดเรื่องตามมา
4.2.6
เป็นตอนที่ 6 หนุ่มใฝ่ฝันอยากเป็นแบบ เดอะบีเทิลส์ เลยจึงเข้าสมัครประกวดวงดนตรีเลียนแบบเดอะบีเทิลส์ แต่เมื่อน้าเดชคัดเหลือให้แค่เพียง 4 คน 2 คนที่เหลือ จะทำอย่างไร?
ขอได้ไหม
เป็นตอนที่ติ๊ดตี่เข้ามาอยู่เมืองไทย และน้ายาให้วิทย์เป็นคนช่วยติวหนังสือให้ เพื่อติ๊ดตี่มาเรียนปริญญาตรีที่เมืองไทย
กุหลาบนี้เพื่อเธอ
เป็นตอนที่วิทย์แอบปิ๊งโรส เพื่อนๆรู้เข้า จึงพยายามทำทุกวิถีทางให้วิทย์เป็นแฟนกับโรส โดยมีรายงานของพอลเข้ามาเกี่ยวข้อง
กิ้งก่าอ้อนรัก
เป็นตอนที่นัทได้พบอ้อน โดยกิ้งก่าสื่อรัก แล้วนัทตกหลุมรักอ้อน แต่หารู้ไม่ว่า เขาจะเร่งวันตายให้กับตัวเอง เพราะดันไปรักคนมีเจ้าของ
ดรีมกันเป็นทีม
เป็นตอนที่พอลขับรถชนคน จนเกิดเรื่องสยองปนฮาตามมา
ความลับ
เป็นตอนที่เจตได้แก้วจากน้องแก้ว น้องรหัสมา แต่ทว่า ชื่นชมไม่กี่วัน หูแก้วดันหัก แล้วโทษความผิดให้เพื่อนร่วมบ้านจนเกิดเรื่องวุ่นวาย
เจาะเวลาตามหาซุปเปอร์แมน
เป็นตอนที่วิทย์ย้อนเวลาซ้ำๆ เพื่อไม่ให้เจตตายเพราะอุบัติเหตุ
UFO
เป็นตอนที่ 6 หนุ่มได้พบจานบิน UFO และ ET เพื่อนมนุษย์ต่างดาว
ฉันก็เป็นผู้หญิงคนหนึ่ง
เป็นตอนที่วิทย์ซื้อต้นไม้มา แล้วพบว่าต้นไม้พูดได้ แม้เพื่อนๆจะหาว่าเขาเพี้ยน
อธิษฐานเลยสิจ๊ะ
จะเกิดอะไรขึ้น เมื่อพอลสามารถอธิษฐานอะไรก็ได้จากคอมพิวเตอร์และขอได้ แล้วดันขอให้เพื่อนๆหายไปด้วยความรำคาญจนเพื่อนในบ้านหายไปจริง
ลูกสาวเจ้าพ่อ
จะเกิดอะไรขึ้น เมื่อกันทำลูกสาวเจ้าพ่อท้อง จึงทำให้เพื่อนๆต้องช่วยกันอย่างวุ่น
รวยเป็นล้าน
จะเกิดอะไรขึ้น เมื่อ 6 หนุ่มอยากรวย และได้เจอเงินล้านปริศนา


== นักแสดงรับเชิญ ==
ติ๊ดตี่ รับบทโดย อมิตา ทาทา ยัง เป็นหลานสาวของน้าเดชและน้าเยาว์ ในตอน ขอได้ไหม
ไพโรจน์ ใจสิงห์ เล่นเป็น เจ้าพ่อ ในตอน ลูกสาวเจ้าพ่อ
อิ่งอ้อย-สิทธิวดี กิตติสิทโธ เล่นเป็น ลูกสาวเจ้าพ่อ ในตอน ลูกสาวเจ้าพ่อ
มารีน่า คูลดิ้ง รับบทเป็น โรส ผู้หญิงที่วิทย์แอบชอบ
คาเรน คล่องตรวจโรค รับบทเป็น อ้อน ผู้หญิงที่ทำให้นัทต้องมีปัญหากับบิ๊ก และเกิดเรื่องวุ่นวายตามมา
โบ๊ท วิบูลย์นันท์ รับบทเป็น บิ๊ก แฟนของอ้อน คนที่ทำให้นัทต้องมีปัญหาและเจ็บตัว


== เพลงประกอบละคร ==
เพลง "หกตกไม่แตก" (คำร้อง มนต์ชีพ ศิวะนางกูร/ทำนอง-เรียบเรียง ทนงศักดิ์ อาภรณ์ศิริ/ขับร้องโดย UHT) เป็นไตเติลช่วงแรก
เพลง "เพื่อนเก่า" ขับร้องโดย UHT เป็นไตเติลช่วงท้าย


== อ้างอิง ==