revision: 10767860
title: "\u0E2D\u0E33\u0E40\u0E20\u0E2D\u0E1B\u0E48\u0E32\u0E42\u0E21\u0E01"
url: https://th.wikipedia.org/wiki/%E0%B8%AD%E0%B8%B3%E0%B9%80%E0%B8%A0%E0%B8%AD%E0%B8%9B%E0%B9%88%E0%B8%B2%E0%B9%82%E0%B8%A1%E0%B8%81


---

ป่าโมก เป็นอำเภอหนึ่งในจังหวัดอ่างทอง 


== ที่ตั้งและอาณาเขต ==
อำเภอป่าโมกมีอาณาเขตติดต่อกับอำเภอและจังหวัดใกล้เคียงดังนี้

ทิศเหนือ ติดต่อกับอำเภอเมืองอ่างทองและอำเภอวิเศษชัยชาญ
ทิศตะวันออก ติดต่อกับอำเภอบางปะหันและอำเภอมหาราช (จังหวัดพระนครศรีอยุธยา)
ทิศใต้ ติดต่อกับอำเภอบางบาล (จังหวัดพระนครศรีอยุธยา)
ทิศตะวันตก ติดต่อกับอำเภอผักไห่ (จังหวัดพระนครศรีอยุธยา)


== ประวัติ ==
ท้องถิ่นอำเภอป่าโมกมีชื่อปรากฏในพระราชพงศาวดารมานานตั้งแต่รัชสมัยสมเด็จพระมหาจักรพรรดิ โดยเฉพาะอย่างยิ่งในรัชสมัยสมเด็จพระนเรศวรมหาราชซึ่งทรงทำสงครามกับพม่าหลายครั้งเพื่อกอบกู้เอกราชของชาติไทย พระองค์เสด็จยกกองทัพเรือมาประทับประชุมพล ณ ตำบลป่าโมก และทำพิธีตัดไม้ข่มนามเอาฤกษ์ชัย ต่อมาท้องถิ่นอำเภอป่าโมก เดิมเป็นที่ส่วนหนึ่งของอำเภอเมืองอ่างทอง ทางราชการได้แบ่งพื้นที่การปกครองเมื่อบริเวณหมู่บ้านป่าโมก ตำบลป่าโมก แขวงเมืองอ่างทอง มณฑลกรุงเก่า เป็นพื้นที่ห่างไกลจากอำเภอเมือง มีหลังคาเรือนประมาณ 900 หลัง และมีประชากรประมาณ 17,000 คน จึงจัดตั้งตำบลป่าโมก ขึ้นเป็น อำเภอป่าโมก กำหนดให้ขึ้นการปกครองกับแขวงเมืองอ่างทอง ตามประกาศกระทรวงมหาดไทยลงวันที่ 2 เมษายน พ.ศ. 2444 โดยมีผลบังคับตั้งแต่วันที่ 7 เมษายน ปีเดียวกัน

วันที่ 7 เมษายน 2444 ยกฐานะหมู่บ้านป่าโมก ตำบลป่าโมก อำเภอเมืองอ่างทอง ขึ้นเป็น อำเภอป่าโมก
วันที่ 16 มกราคม 2481 ยุบตำบลไผ่ดำ อำเภอป่าโมก และโอนท้องที่ที่ยุบไปขึ้นกับตำบลบางจัก อำเภอวิเศษไชยชาญ
วันที่ 26 ธันวาคม 2481 โอนพื้นที่ตำบลไผ่ดำ อำเภอป่าโมก ไปขึ้นกับอำเภอวิเศษไชยชาญ
วันที่ 15 พฤษภาคม 2482 ยุบตำบลบางปลากด และพื้นที่หมู่ 1-5 (ในขณะนั้น) ของตำบลเอกราช รวมเข้าตำบลป่าโมก และจัดตั้งเป็นตำบลป่าโมก ยุบตำบลโรงช้าง รวมเข้าตำบลสายทอง และจัดตั้งเป็นตำบลสายทอง กับยุบตำบลตะพุ่น ตำบลบางแพ และพื้นที่หมู่ 6-10 (ในขณะนั้น) ของตำบลเอกราช และจัดตั้งเป็นตำบลเอกราช
วันที่ 12 มิถุนายน 2482 ยุบตำบลปะขาว รวมเข้าตำบลโผงเผง และจัดตั้งเป็นตำบลโผงเผง
วันที่ 15 ตุลาคม 2483 จัดตั้งเทศบาลตำบลป่าโมก ในท้องที่ตำบลป่าโมกทั้งตำบล
วันที่ 18 กุมภาพันธ์ 2490 โอนพื้นที่หมู่ 1 (ในขณะนั้น) ของตำบลหัวไผ่ อำเภอเมืองอ่างทอง มาขึ้นกับตำบลสายทอง อำเภอป่าโมก
วันที่ 25 พฤศจิกายน 2490 ตั้งตำบลบางปลากด แยกออกจากตำบลป่าโมก
วันที่ 28 มิถุนายน 2492 ตั้งตำบลบางเสด็จ แยกออกจากตำบลโผงเผง ตั้งตำบลนรสิงห์ แยกออกจากตำบลเอกราช และตั้งตำบลโรงช้าง แยกออกจากตำบลสายทอง
วันที่ 31 กรกฎาคม 2511 ตั้งที่ทำการไปรษณีย์โทรเลขป่าโมก อำเภอป่าโมก จังหวัดอ่างทอง
วันที่ 25 ธันวาคม 2539 ยกฐานะจากสภาตำบลบางเสด็จ สภาตำบลโรงช้าง สภาตำบลสายทอง สภาตำบลนรสิงห์ สภาตำบลเอกราช สภาตำบลโผงเผง เป็น องค์การบริหารส่วนตำบลบางเสด็จ องค์การบริหารส่วนตำบลโรงช้าง องค์การบริหารส่วนตำบลสายทอง องค์การบริหารส่วนตำบลนรสิงห์ องค์การบริหารส่วนตำบลเอกราช และองค์การบริหารส่วนตำบลโผงเผง ตามลำดับ


== การแบ่งเขตการปกครอง ==


=== การปกครองส่วนภูมิภาค ===
อำเภอป่าโมกแบ่งเขตการปกครองออกเป็น 8 ตำบล 53 หมู่บ้าน (หรือ 47 หมู่บ้าน หากไม่นับรวมหมู่บ้านในเขตเทศบาลตำบลป่าโมกซึ่งไม่มีตำแหน่งกำนันและผู้ใหญ่บ้านแล้ว) ได้แก่


=== การปกครองส่วนท้องถิ่น ===
ท้องที่อำเภอป่าโมกประกอบด้วยองค์กรปกครองส่วนท้องถิ่น 7 แห่ง ได้แก่

เทศบาลตำบลป่าโมก ครอบคลุมพื้นที่ตำบลบางปลากดและตำบลป่าโมกทั้งตำบล
องค์การบริหารส่วนตำบลสายทอง ครอบคลุมพื้นที่ตำบลสายทองทั้งตำบล
องค์การบริหารส่วนตำบลโรงช้าง ครอบคลุมพื้นที่ตำบลโรงช้างทั้งตำบล
องค์การบริหารส่วนตำบลบางเสด็จ ครอบคลุมพื้นที่ตำบลบางเสด็จทั้งตำบล
องค์การบริหารส่วนตำบลนรสิงห์ ครอบคลุมพื้นที่ตำบลนรสิงห์ทั้งตำบล
องค์การบริหารส่วนตำบลเอกราช ครอบคลุมพื้นที่ตำบลเอกราชทั้งตำบล
องค์การบริหารส่วนตำบลโผงเผง ครอบคลุมพื้นที่ตำบลโผงเผงทั้งตำบล


== อ้างอิง ==