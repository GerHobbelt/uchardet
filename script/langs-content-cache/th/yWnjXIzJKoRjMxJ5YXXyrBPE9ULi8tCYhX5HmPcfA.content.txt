revision: 10626406
title: "\u0E27\u0E31\u0E14\u0E1E\u0E23\u0E30\u0E18\u0E32\u0E15\u0E38\u0E23\u0E32\u0E29\
  \u0E0E\u0E23\u0E4C\u0E1A\u0E33\u0E23\u0E38\u0E07"
url: https://th.wikipedia.org/wiki/%E0%B8%A7%E0%B8%B1%E0%B8%94%E0%B8%9E%E0%B8%A3%E0%B8%B0%E0%B8%98%E0%B8%B2%E0%B8%95%E0%B8%B8%E0%B8%A3%E0%B8%B2%E0%B8%A9%E0%B8%8E%E0%B8%A3%E0%B9%8C%E0%B8%9A%E0%B8%B3%E0%B8%A3%E0%B8%B8%E0%B8%87


---

วัดพระธาตุราษฎร์บำรุง  เดิมชื่อ วัดราษฎร์สามัคคี หรือ วัดหลวงพ่อดำ ตั้งอยู่บ้านเลขที่ 206  หมู่ที่ 6 ถนนมิตรภาพ (อุดรธานี – หนองคาย) บ้านโนนธาตุ ตำบลหนองกอมเกาะ อำเภอเมืองหนองคาย จังหวัดหนองคาย สร้างเมื่อวันที่ 1 มกราคม 2475 บนพื้นที่ 23 ไร่เศษ


== ประวัติ ==
ก่อนหน้าที่จะสร้างวัด ชาวบ้านยังไม่มีประจำหมู่บ้าน จะต้องเดินทางไปร่วมทำบุญที่บ้านคำแค ซึ่งอยู่ห่างออกไปจากหมู่บ้านของตน  ทำให้เกิดความไม่สะดวกต่อการเดินทาง การประกอบพิธีกรรมทางพระพุทธศาสนา ดังนั้นเมื่อประมาณ พ.ศ. 2470 มีชาวบ้านโนสังข์กลุ่มหนึ่ง ประกอบด้วยนายเกิด มาตทะสุทธิ์ นายดี กิริยา นายมั่น สีสุระ นายเบ้า จิตประเสริฐ นายคอด พรมภิภักดิ์ นายคูณ หมั่นพลศรี นายคูณ จันทรินทร์ นายอุ้ย สุขเสริม และชาวบ้านคนอื่น ๆ จึงได้ร่วมใจกันแผ้วถางป่าเพื่อสร้างวัดประจำหมู่บ้านขึ้นทางทิศตะวันตก ตั้งชื่อว่า วัดราษฎร์สามัคคี และเปลี่ยนชื่อเป็นวัดพระธาตุราษฎร์บำรุง เมื่อวันที่ 31 มีนาคม พ.ศ. 2536


== สถานที่สำคัญและสิ่งศักดิ์สิทธิ์ ==
พระบรมสารีริกธาตุ  บรรจุในเจดีย์  5  พระองค์  ปัจจุบันได้ประกอบพิธีเปิดกรุพระธาตุ  เมื่อวันที่ 31 ธันวาคม พ.ศ. 2558 เพื่ออัญเชิญพระบรมสารีริกธาตุไปประดิษฐานชั่วคราว ณ อุโบสถ เนื่องจากพระธาตุเจดีย์ 5 พระองค์ชำรุดทรุดโทรมเป็นอย่างมาก เมื่อสร้างพระมหาธาตุเจดีย์องค์ใหม่แล้วเสร็จ จะได้อัญเชิญพระบรมสารีริกธาตุ และวัตถุมงคลต่าง ๆ ไปประดิษฐาน
หลวงพ่อดำ พระพุทธรูปประจำอุโบสถ หล่อด้วยทองสัมฤทธิ์ เมื่อปี พ.ศ.  2546 จำลองมาจากพระพุทธรูป หลวงพ่อดำ แห่งมหาวิทยาลัยนาลันทา ประเทศอินเดีย มีพุทธคุณในด้านแคล้วคลาดปลอดภัย และโชคลาภ 


== รายนามเจ้าอาวาส ==
พระอธิการบุญมี  กตปุญฺโญ พ.ศ. 2475 –2500
พระอธิการบุญมี  ถาวโร  พ.ศ. 2500 – 2508
พระอธิการพวน  ภูริปญฺโญ พ.ศ. 2525 – 2531
พระครูสุญาณโสภิต (วิรัช  วีรญาโณ)พ.ศ. 2532 – ปัจจุบัน


== อ้างอิง ==