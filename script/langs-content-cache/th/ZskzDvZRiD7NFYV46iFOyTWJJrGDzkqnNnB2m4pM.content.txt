revision: 10773823
title: "\u0E2D\u0E07\u0E04\u0E4C\u0E01\u0E32\u0E23\u0E1A\u0E23\u0E34\u0E2B\u0E32\u0E23\
  \u0E2A\u0E48\u0E27\u0E19\u0E15\u0E33\u0E1A\u0E25\u0E1B\u0E48\u0E32\u0E1E\u0E38\u0E17\
  \u0E23\u0E32"
url: https://th.wikipedia.org/wiki/%E0%B9%80%E0%B8%97%E0%B8%A8%E0%B8%9A%E0%B8%B2%E0%B8%A5%E0%B8%95%E0%B8%B3%E0%B8%9A%E0%B8%A5%E0%B8%82%E0%B8%B2%E0%B8%93%E0%B8%B8%E0%B8%A7%E0%B8%A3%E0%B8%A5%E0%B8%B1%E0%B8%81%E0%B8%A9%E0%B8%9A%E0%B8%B8%E0%B8%A3%E0%B8%B5


---

เทศบาลตำบลขาณุวรลักษบุรี เป็นองค์กรปกครองส่วนท้องถิ่นประเภทเทศบาลตำบล ซึ่งเป็นที่ตั้งของศูนย์ราชการต่าง ๆ ของอำเภอขาณุวรลักษบุรี จังหวัดกำแพงเพชร มีประชากรในปี พ.ศ. 2564 จำนวน 8,045 คน มีพื้นที่ครอบคลุมบางส่วนของตำบลป่าพุทรา ตำบลแสนตอ และตำบลยางสูง ภายในเขตเทศบาลมีแม่น้ำปิงไหลผ่าน เป็นจุดตัดระหว่างทางหลวงแผ่นดินหมายเลข 1074 กับทางหลวงแผ่นดินหมายเลข 1084 อยู่ห่างจากศาลากลางจังหวัดกำแพงเพชรประมาณ 79 กิโลเมตร และอยู่ห่างจากกรุงเทพมหานครประมาณ 294 กิโลเมตร
เดิมทีเทศบาลตำบลขาณุวรลักษบุรีมีฐานะเป็นสุขาภิบาลขาณุวรลักษบุรี โดยจัดตั้งขึ้นเมื่อ 8 พฤศจิกายน พ.ศ. 2499 ตามประกาศกระทรวงมหาดไทย เล่มที่ 73 ตอนที่ 99 ง ลงวันที่ 28 พฤศจิกายน พ.ศ. 2499 ต่อมาได้มีการเปลี่ยนแปลงเขตสุขาภิบาลในปี พ.ศ. 2526 และได้เปลี่ยนฐานะจากสุขาภิบาลเป็นเทศบาล เมื่อวันที่ 25 พฤษภาคม พ.ศ. 2542 ตามประกาศราชกิจจานุเบกษา เล่ม 116 ตอนที่ 9 ก. ลงวันที่ 24 กุมภาพันธ์ พ.ศ. 2542


== ภูมิศาสตร์ ==


=== ที่ตั้งและอาณาเขต ===
เทศบาลตำบลขาณุวรลักษบุรีตั้งอยู่ทางทิศออกของอำเภอขาณุวรลักษบุรี จังหวัดกำแพงเพชร อยู่ห่างจากตัวเมืองกำแพงเพชรประมาณ 68 กิโลเมตร และห่างจากกรุงเทพมหานครประมาณ 294 กิโลเมตร มีเนื้อที่ประมาณ 11.64 ตารางกิโลเมตร หรือ 7,275 ไร่ โดยเทศบาลตำบลขาณุวรลักษบุรีมีอาณาเขตติดต่อกับเขตองค์กรปกครองส่วนท้องถิ่นข้างเคียง ดังนี้
ทิศเหนือ ติดต่อกับเขตองค์การบริหารส่วนตำบลยางสูงและเขตองค์การบริหารส่วนตำบลเกาะตาล
ทิศตะวันออก ติดต่อกับเขตองค์การบริหารส่วนตำบลป่าพุทรา
ทิศใต้ ติดต่อกับเขตองค์การบริหารส่วนตำบลป่าพุทราและเขตองค์การบริหารส่วนตำบลแสนตอ
ทิศตะวันตก ติดต่อกับเขตองค์การบริหารส่วนตำบลแสนตอ


=== สภาพภูมิประเทศ ===
พื้นที่เทศบาลตำบลขาณุวรลักษบุรี มีแม่น้ำปิงไหลผ่านตรงกลาง โดยทั้งสองฝั่งมีลักษณะดังนี้
พื้นที่ฝั่งตะวันตกของแม่น้ำปิง ส่วนใหญ่ประชาชนจะประกอบอาชีพเกษตรกร เนื่องจากสภาพดินมีความอุดมสมบูรณ์ เนื่องจากแม่น้ำปิงไหลผ่าน ทำให้มีน้ำใช้เพียงพอแก่การเกษตรกรรม ซึ่งผลผลิตทางการเกษตรที่สำคัญคือ ข้าว อ้อย มัน และยังเป็นที่ตั้งของศูนย์ราชการที่สำคัญของอำเภอ อาทิ ที่ว่าการอำเภอขาณุวรลักษบุรี สถานีตำรวจภูธรขาณุวรลักษบุรี โรงพยาบาลขาณุวรลักษบุรี โรงเรียนขาณุวิทยา และหน่วยงานราชการอื่น ๆ
พื้นที่ฝั่งตะวันออกของแม่น้ำปิง เป็นพื้นที่ส่วนพาณิชยกรรมของเทศบาล ส่วนใหญ่ประชาชนจะประกอบอาชีพค้าขายผลผลิตทางการเกษตร โดยมีตลาดตาซ่วนเป็นพื้นที่เศรษฐกิจที่สำคัญ


=== สภาพภูมิอากาศ ===
เนื่องจากพื้นที่เทศบาลตำบลขาณุวรลักษบุรีมีสภาพอากาศแบ่งออกเป็น 3 ฤดู ดังนี้
ฤดูร้อน เริ่มในช่วงเดือนกุมภาพันธ์จนถึงกลางเดือนพฤษภาคม มีสภาพอากาศที่ร้อนถึงร้อนจัด
ฤดูฝน เริ่มในช่วงเดือนปลายเดือนพฤษภาคมจนถึงเดือนตุลาคม มีฝนตกชุก
ฤดูหนาว เริ่มตั้งแต่เดือนตุลาคมจนถึงเดือนกุมภาพันธ์ มีสภาพอากาศที่หนาวเย็น


== หมู่บ้านและประชากร ==
พื้นที่เทศบาลตำบลขาณุวรลักษบุรีมีประชากรทั้งหมด 8,045 คน โดยแบ่งเป็นประชากรชายทั้งหมด 3,880 คน และประชากรหญิงทั้งหมด 4,165 คน (เดือนธันวาคม 2564) ประกอบไปด้วย 11 หมู่บ้าน โดยครอบคลุมพื้นที่ตำบลป่าพุทราทั้งหมด 5 หมู่บ้าน ครอบคลุมพื้นที่ตำบลยางสูงทั้งหมด 1 หมู่บ้านและครอบคลุมพื้นที่ตำบลแสนตอทั้งหมด 5 หมู่บ้าน ดังนี้
หมู่บ้านภายในเขตตำบลป่าพุทราหมู่ที่ 1 บ้านหาดชะอมใต้
หมู่ที่ 2 บ้านหาดชะอมเหนือ
หมู่ที่ 3 บ้านป่าพุทรา
หมู่ที่ 10 บ้านใหม่เนินทราย
หมู่ที่ 12 บ้านพัฒนาชุมชนหมู่บ้านภายในเขตตำบลยางสูงหมู่ที่ 1 บ้านบุ่งหมู่บ้านภายในเขตตำบลแสนตอหมู่ที่ 1 บ้านหาดชะอม
หมู่ที่ 2 บ้านแสนตอ
หมู่ที่ 3 บ้านแสนตอ
หมู่ที่ 4 บ้านเกาะสามสิบ
หมู่ที่ 5 บ้านบนบ้าน


== อ้างอิง ==


== แหล่งข้อมูลอื่น ==
เว็บไซต์เทศบาลตำบลขาณุวรลักษบุรี