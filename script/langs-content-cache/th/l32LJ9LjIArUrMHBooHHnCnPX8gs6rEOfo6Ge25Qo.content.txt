revision: 10555298
title: "\u0E27\u0E31\u0E14\u0E41\u0E08\u0E49\u0E07 (\u0E08\u0E31\u0E07\u0E2B\u0E27\
  \u0E31\u0E14\u0E1E\u0E31\u0E17\u0E25\u0E38\u0E07)"
url: https://th.wikipedia.org/wiki/%E0%B8%A7%E0%B8%B1%E0%B8%94%E0%B9%81%E0%B8%88%E0%B9%89%E0%B8%87_(%E0%B8%88%E0%B8%B1%E0%B8%87%E0%B8%AB%E0%B8%A7%E0%B8%B1%E0%B8%94%E0%B8%9E%E0%B8%B1%E0%B8%97%E0%B8%A5%E0%B8%B8%E0%B8%87)


---

วัดแจ้ง เป็นวัดราษฎร์สังกัดคณะสงฆ์ฝ่ายมหานิกาย ตั้งอยู่ในตำบลชัยบุรี อำเภอเมืองพัทลุง จังหวัดพัทลุง
ตามทำเนียบวัดในจังหวัดพัทลุง ของพระครูอริยสังวร (เอียด) อดีตเจ้าคณะจังหวัดพัทลุง ระบุว่าวัดแจ้งสร้างขึ้นเมื่อ พ.ศ. 2381 ตรงกับสมัยพระบาทสมเด็จพระนั่งเกล้าเจ้าอยู่หัว ต่อมา พ.ศ. 2415 พระครูกาแก้วเป็นเจ้าอาวาส หลังจากนั้นก็มีพระครูการาม (กิ้มงั่ว) เป็นเจ้าอาวาส ในสมัยนั้นวัดแจ้งเป็นวัดที่เจริญมากเพราะยังเป็นสำนักการศึกษา แต่ภายหลังประชาชนจำนวนมากได้อพยพไปอาศัยในตัวเมือง ทำให้วัดมีสภาพเป็นวัดร้าง วัดได้รับพระราชทานวิสุงคามสีมาเมื่อ พ.ศ. 2412 ปัจจุบันเป็นวัดที่มีพระสงฆ์ เจ้าอาวาสปัจจุบัน ชื่อ พระครูสิทธิการโสภณ
อาคารเสนาสนะที่สำคัญ ได้แก่ อุโบสถเป็นอาคารไม้ทรงโถงไม่มีฝาผนัง ฐานก่อด้วยอิฐถือปูน เจดีย์ตั้งอยู่หน้าอุโบสถเป็นเจดีย์ก่อด้วยอิฐถือปูน ฐานรูปสี่เหลี่ยมองค์ระฆัง ทรงลังกา สูงประมาณ 10 เมตร สร้างเมื่อ พ.ศ. 2414 โดยพระครูกาแก้ว พระภิกษุสงฆ์ และพระยาวรวุฒิไวยจางวาง (น้อย จันทรโรจวงศ์) ผู้ว่าราชการเมืองพัทลุง ต่อมาเมื่อ พ.ศ. 2484 เจดีย์ถูกพายุฝนพัดหักทำลายลง ภายในเจดีย์ชาวบ้านได้พบเงินนโม พระพุทธรูปถ้วยชามเบญจรงค์ ถ้วยนรสิงห์จำนวนมากมาย และเมื่อขุดหลุมลูกนิมิตตรงกลางอุโบสถและฐานเจดีย์ ได้พบศิลปะโบราณวัตถุจำนวนมาก เช่น พระธาตุ สำเภาเงินสำเภาทอง ถ้วยชามลายคราม เงินอีแปะพัทลุง กุณโฑ เต้าปูน พานขันทองแดง เงินพดด้วง และจารึกบนแผ่นอิฐหินแดงวัดแจ้งมีเกจิอาจารย์ คือ พระครูสิทธิการโสณ (ผ่อง) ฐานุตฺตโม ท่านได้สร้างวัตถุมงคลต่าง ๆ


== อ้างอิง ==