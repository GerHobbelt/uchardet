revision: 10709665
title: "\u0E2D\u0E32\u0E14\u0E2D\u0E19"
url: https://th.wikipedia.org/wiki/%E0%B8%AD%E0%B8%B2%E0%B8%94%E0%B8%AD%E0%B8%99


---

อาดอน (อังกฤษ: Adon; ญี่ปุ่น: アドン) เป็นตัวละครนักมวยไทยจากเกมสตรีทไฟเตอร์ ซึ่งเป็นลูกศิษย์ของสกัด อาดอนได้กลับมามีบทบาทอีกครั้งในเกมซูเปอร์สตรีทไฟเตอร์ IV เขามีท่าไม้ตายคือจากัวร์คิก, ไรซิงจากัวร์ และจากัวร์ทูธ และมีอุลตร้าคอมโบคือจากัวร์รีโวลเวอร์ กับจากัวร์แอวาแลนช์ ให้เสียงพากย์ในเวอร์ชันภาษาญี่ปุ่นโดยอาสึชิ อิมารุโอกะ และให้เสียงพากย์ในเวอร์ชันภาษาอังกฤษโดยที. แอ็กเซลร็อด
อาดอนเป็นตัวละครในซีรีส์สตรีทไฟท์เตอร์เพียงรายเดียว ที่มีท่าซูเปอร์คอมโบแปรผันออกเป็นสองรูปแบบขณะโจมตี กล่าวคือท่า "จากัวร์แวรีแอสเซาท์" สามารถแปรเปลี่ยนเป็น "เธาเซินด์จากัวร์" หรือ "จากัวร์แอสเซสซิน" ได้โดยขึ้นอยู่กับการควบคุมของผู้เล่น และถือได้ว่าเป็นผู้สืบทอดมวยไทย ในยุคต่อมาของซีรีส์สตรีทไฟเตอร์


== ประวัติตามท้องเรื่อง ==
จากการที่อาดอนเป็นนักมวยไทยศิษย์เอกของสกัด และจากการที่เคยมีผู้กล่าวหาว่าสกัดผู้เป็นจักรพรรดิแห่งมวยไทยใช้วิชาการต่อสู้ที่ใช้วิธีสกปรก ส่งผลให้อาดอนเกิดความไม่พอใจ เขาจึงออกเดินทางใช้กำปั้นพิสูจน์ฝีมือมวยไทย และแสดงให้รู้ว่ามวยไทยเป็นศิลปะการต่อสู้ที่สง่างาม ซึ่งจะเห็นได้จากการไหว้ครูของเขา
อาดอนเกิดในครอบครัวที่ยากจน เขามีความใฝ่ฝันที่จะไต่เต้าให้ไปถึงจุดสูงสุดของวงการมวยไทย นอกจากนี้ เขายังมีความปรารถนาที่จะก้าวนำหน้าสกัด ผู้เป็นครูมวยของเขาในวันข้างหน้าด้วยเช่นกัน และครั้งหนึ่งเวก้าได้เชิญชวนให้อาดอนเข้าร่วมองค์การชาโดลู แต่อาดอนก็ขอปฏิเสธที่จะเข้าร่วมองค์การนี้
ในซูเปอร์สตรีทไฟเตอร์ IV อาดอนได้คิดจะล้มสกัดเพื่อเริ่มต้นยุคใหม่แห่งวงการมวยไทย เนื่องจากเขาไม่พอใจที่สกัดได้พ่ายแพ้ต่อริวแล้วกลับยอมคบหากับริว โดยได้เปิดศึกบนเรือสำราญที่เรียกกันว่า "Cruise Ship Stern" ก่อนที่จะมุ่งหน้าสู่องค์การ S.I.N. เพื่อท้าสู้กับเซธในเวลาต่อมา


== การออกแบบตัวละคร ==
อาดอนเป็นนักมวยไทยซึ่งมีโครงกรามที่แลดูคล้ายกับแยกเขี้ยวตลอดเวลา และไว้ผมทรงสีแดงดุจเปลวเพลิง ในสตรีทไฟท์เตอร์ภาคแรกเขาไม่ได้สวมมงคลอย่างที่เห็นในลักษณะปัจจุบัน แต่มีการสวมกางเกงมวยไทยคาดแถบรูปตัววี (V) เป็นเอกลักษณ์ประจำตัว และในขณะที่สกัดใช้คำว่า "ไทเกอร์" มาประกอบการตั้งชื่อท่าไม้ตาย อาดอนเองก็นำคำว่า "จากัวร์" มาใช้ในการตั้งชื่อท่าไม้ตายกับเขาด้วยเช่นกัน สำหรับ "อาดอน" เป็นตัวละครที่ได้ชื่อมาจากคำว่า อา ในภาษาไทยซึ่งหมายถึงน้องของพ่อ ส่วนคำว่า ดอน นั้นหมายถึง เนิน หรือ ที่สูง นอกจากนี้ อาดอนยังได้ปรากฏตัวในฉากหลังของเกมพ็อกเก็ตไฟท์เตอร์ในรูปแบบของตัวละครย่อส่วนมาแล้วครั้งหนึ่ง ล่าสุด ทางแคปคอมซึ่งเป็นผู้ผลิตเกมได้จัดทำอาดอนในภาพลักษณ์ใหม่โดยเป็นนักมวยไทยในชุดโขน ซึ่งเป็นการดัดแปลงบางส่วนมาจากตัวละครเรื่องรามเกียรติ์กับงานศิลปะของไทย


== การปรากฏตัวในมังงะและแอ็คชันฟิกเกอร์ ==
อาดอนยังเป็นตัวละครหลักสำคัญที่ปรากฏตัวในหนังสือการ์ตูนญี่ปุ่นสตรีทไฟเตอร์ ภาคซีโร โดยเนื้อหาได้กล่าวถึงการต่อสู้ระหว่างอาดอนกับริว ซึ่งริวเองก็ยังให้การยอมรับว่าสมกับที่เป็นศิษย์เอกของสกัด ในท้ายที่สุด ริวก็ไม่สามารถควบคุมตนเองได้ เขาได้ใช้ท่าโจมตี"ซาตสึอิ โนะ ฮาโด" พุ่งเข้าหาอาดอน แต่กายก็เขามาขวางเอาไว้ได้อย่างทันท่วงทีนอกจากนี้ อาดอน ยังได้รับการออกแบบเป็นแอ็คชันฟิกเกอร์ ซึ่งผลิตโดย SOTA toys และได้รับการออกแบบแพกเกจโดย UDON ซึ่งเป็นทีมงานสร้างคอมมิกส์ชุดสตรีทไฟท์เตอร์ที่มีชื่อเสียงของสหรัฐอเมริกามาร่วมออกแบบด้วย และปัจจุบันเริ่มเป็นของสะสมเกี่ยวกับมวยไทยที่หายากแล้วรายการหนึ่ง


== การตอบรับ ==
เว็บไซต์เอ็มไทยได้ให้การยกย่องถึงอาดอนว่าเป็นตัวละครที่มีความโดดเด่นในภาคแอลฟา 2 (ซีโร 2) และแอลฟา 3 (ซีโร 3)


== อ้างอิง ==


== ดูเพิ่ม ==
สกัด


== แหล่งข้อมูลอื่น ==
ข้อมูลที่เกี่ยวข้องกับ "อาดอน" (อังกฤษ)
อาดอน เทพเจ้าแห่งวงการมวยไทย (ไทย)
บริษัทแคปคอมผู้ผลิตเกมสตรีทไฟท์เตอร์ (ญี่ปุ่น)