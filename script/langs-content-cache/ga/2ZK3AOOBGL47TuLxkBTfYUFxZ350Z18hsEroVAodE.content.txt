revision: 1141106
title: "Daon\xE1ireamh i bPoblacht na h\xC9ireann 2022"
url: https://ga.wikipedia.org/wiki/Daon%C3%A1ireamh_2022


---

Reáchtáladh Daonáireamh 2022 in Éirinn ar 3 Aibreán 2022. Cuntas cuimsitheach faoi leith ar dhaonra an Stáit a bhí ann. Tá faisnéis ríthábhachtach ann a bhféadfar seirbhísí poiblí a bheartú dá réir.


== Sonraí ==
Tháinig ardú 7.6% ar dhaonra an Stáit i gcaitheamh na sé bliana idir 2016 agus 2022, de réir réamhthorthaí ó Dhaonáireamh 2022 a d'fhoilsigh an Phríomh-Oifig Staidrimh. Léiríonn na figiúirí go raibh 5,123,536 duine sa Stát ar an 3 Aibreán 2022, oíche an Daonáirimh, ar ardú 361,671 é ó 2016.Agus 1,903,100 ó thuaidh, bhí os cionn 7 milliún duine ina gcónaí in Éirinn sa bhliain 2021/2022.  Seo an daonra is mó a taifeadadh ón mbliain 1841 agus is é an chéad uair ó 1851 a bhí os cionn seacht milliún duine ina gcónaí in Éirinn.
Sa Deisceart, baineannaigh ab ea 2,593,600 acu agus fireannaigh ab ea 2,529,936 acu, ardú 7.7% agus 7.5% faoi seach ó 2016.
D'ardaigh an daonra i ngach aon chontae idir 2016 agus 2022 agus ba sa Longfort an bhí an t-ardú ba mhó, mar a bhí, 14.4%. Ba i gCo na Mí a bhí an dara hardú ba mhó, mar a bhí, 12.9%.


=== Gaeilge agus teangacha eile ===
Tháinig ardú ar an daonra i ngach contae Gaeltachta ó bhí 2016 ann, cé is moite de chontae na Mí, áit a raibh laghdú 0.75% i gceist.Bhain Ceist 13 leis an nGaeilge. "An bhfuil Gaeilge labhartha agat?" Má tá, fiafraítear an labhraíonn tú í go laethúil sa chóras oideachais; go laethúil lasmuigh den chóras oideachais; go seachtainiúil; ní chomh minic sin; nó ní labhraím riamh í.
I gCeist 14, fiafraíodh "an labhraíonn tú teanga seachas an Béarla nó an Ghaeilge sa bhaile?"
Tháinig laghdú don dara daonáireamh as a chéile ar líon na bhfoirmeacha a líonadh i nGaeilge; 7,557 foirm a líonadh i nGaeilge i nDaonáireamh 2022. B’ionann sin agus 0.39% de na foirmeacha ar fad a líonadh.  8,078 (0.44%) d’fhoirmeacha Dhaonáireamh 2016 a líonadh i nGaeilge, laghdú ó 2011 nuair a líonadh 8,676 (0.48%) foirm i nGaeilge.  Thit líon na gcainteoirí laethúla Gaeilge lasmuigh den chóras oideachais 6.8% idir 2011-2016 agus thit líon na gcainteoirí laethúla sa Ghaeltacht 12.6% sa tréimhse chéanna.  71,968 duine sa stát a thug le fios i mí Aibreáin 2022 go labhraíonn siad an Ghaeilge gach lá lasmuigh den chóras oideachais, laghdú 1,835 duine ar an 73,803 a dúirt amhlaidh in 2016.


== Modhanna ==
Is gach cúig bliana a dhéantar an Daonáireamh go hiondúil ach cuireadh ar atráth é sa bhliain 2021 mar gheall ar an bpaindéim Covid-19.
Baineann figiúirí an Daonáirimh leis an daonra de facto a chiallaíonn go n-áirítear ann gach duine a bhí i láthair sa Stát oíche Dé Domhnaigh, 3 Aibreán 2022. Áirítear leis an daonra  de facto iad siúd nach gcónaíonn sa Stát de ghnáth ach a bhí sa Stát oíche an Daonáirimh. Ní áirítear ann iad siúd a bhfuil cónaí orthu sa Stát de ghnáth ach a bhí as láthair go sealadach lasmuigh den Stát oíche an Daonáirimh. Áiríodh daoine a bhí i láthair sa Stát agus tuairiscítear iad ag an áit a chaith siad oíche an Daonáirimh.Bhí ceisteanna nua sa daonáireamh a bhain le foinsí fuinnimh in-athnuaite; cúram leanaí; aláraim dheataigh; caitheamh tobac; obair ón mbaile; obair dheonach; fáil ar an idirlíon; agus comaitéireacht.  
"Taisceadán todhchaí". Den chéad uair, bhí spás bán ar an bhfoirm le gur féidir le daoine teachtaireacht phearsanta faoi rún a bhreacadh síos, más mian leo, nach bhfeicfidh aon duine arís go ceann 100 bliain.


== 2027 ==
Tá tús curtha leis na hullmhúcháin don chéad daonáireamh eile sa Phoblacht, a reáchtálfar sa bhliain 2027. Beidh rogha freagartha ar líne ar fáil aige den chéad uair riamh.


== Féach freisin ==
Daonáireamh Phoblacht na hÉireann 2016
Príomh-Oifig Staidrimh na hÉireann


== Naisc sheachtracha ==
An Imirce - Foras na Gaeilge (2017)


== Tagairtí ==