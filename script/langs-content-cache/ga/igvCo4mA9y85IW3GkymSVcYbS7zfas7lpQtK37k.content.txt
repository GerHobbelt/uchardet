revision: 1138368
title: 'Batman: The Animated Series'
url: https://ga.wikipedia.org/wiki/Batman


---

Carachtar ficseanúil é Batman (Fear na nIaltóg as Gaeilge) a chonacthas an chéad uair sna greannáin Detective Comics i mí na Bealtaine 1939. B'iad Bob Kane agus Bill Finger a chéadcheap an sárlaoch seo, ach is nós gan ach Kane a lua, ós rud é gurbh eisean a tharraing é. 


== An pearsa ==
Is é an fíorainm atá air ná Bruce Wayne. Gróintín saibhir é a bhfuil cónaí air i Mainéar Wayne, i gCathair Gotham, cathair shamhailteach agus í múnlaithe ar chathair Nua-Eabhrac ó thaobh na staire de, cé go bhfuil an t-atmaisféar níos duairce i nGotham. 
Cuidíonn a chara is a leathbhádóir, Robin, leis, chomh maith lena ghiolla Alfred Pennyworth. Is é cúlra an scéil gur mharaigh coirpeach tuismitheoirí Bruce Wayne os comhair a shúl nuair a bhí sé ina bhuachaill óg, agus gur chinn sé ansin a shaol a thiomnú don troid in aghaidh na gcoirpeach.

Níl cumhachtaí neamhshaolta ag Batman mar a bhíonn ag an gcuid is mó de laochra osdaonna na gcoimicí Meiriceánacha, cosúil le Superman. Mar sin féin, fear an-láidir, an-chliste, an-aclaí atá ann. Caitheann sé púicín dubh a chuirfeadh Zorro i gcuimhne duit, chomh maith le culaith dhubh agus liath (an Batsuit) agus crios uirlisí. Tá gluaisteán speisialta aige chomh maith, an Batmobile, agus é á coinneáil i bhfolach sa Batcave, seomra rúnda faoi Mhainéar Wayne.
Tá cuid mhaith naimhde ag Batman, agus iad níos cumhachtaí ná a chéile. Ina measc tá Joker, Catwoman, Penguin, Two-Face, Riddler, Scarecrow, Mister Freeze, Poison Ivy, Ra's Al Ghul, agus Bane. 


== Ar an scáileán ==

Is iomaí scannán agus sraith teilifíse a rinneadh faoi Batman. 

Tháinig an scannán, Batman Begins, ar an scáileán sa bhliain 2005. Sa scannán seo, is é Scarecrow an namhaid, agus é ina chógaseolaí sa ghnáthshaol. Shaothraigh an scannán 72.9 milliún dollar do lucht a dhéanta.
Sheol an scannán, The Dark Knight, i mí Iúil den bhliain 2008, agus is é Joker a bhí ina namhaid ar an gceann seo. Iar-innealtóir é Joker a thit isteach i ndabhach cheimiceach. B'é Heath Ledger a rinne an pháirt seo, ach ní raibh sé daite dó an scannán a fheiceáil ar an scáileán, ó fuair sé bás le ródháileog drugaí in Eanáir 2008.


== Tagairtí ==