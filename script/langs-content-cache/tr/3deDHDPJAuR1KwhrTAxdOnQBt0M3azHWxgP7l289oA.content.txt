revision: 29147335
title: "Serdar Denkta\u015F"
url: https://tr.wikipedia.org/wiki/Serdar_Denkta%C5%9F


---

Serdar Denktaş (d. 1959, Lefkoşa), Kıbrıs Türkü siyasetçidir.
1996-2000 yılları arasında ve 2002-2019 yıllarında Demokrat Parti başkanlığında bulundu. 1990'dan beridir çeşitli hükûmetlerde bakanlık ve koalisyon hükûmetlerinde başbakan yardımcılığı pozisyonlarında yer aldı. Kuzey Kıbrıs Türk Cumhuriyeti Kurucu Cumhurbaşkanı Rauf Denktaş'ın oğludur. 2020 Kuzey Kıbrıs Türk Cumhuriyeti cumhurbaşkanlığı seçimi'ne bağımsız aday olarak katılmıştır.
Birleşik Krallık'ta London College of Printing'de matbaacılık alanındaki eğitimini tamamladıktan sonra Cardiff Üniversitesi'nde ekonomi eğitimi aldı. Cardiff'te Türk Öğrenci Derneği'ni kurdu ve Öğrenci Birliği yönetim kurulunda görev aldı. 1986 yılında Kuzey Kıbrıs Kültür Derneği'ni, 1989 yılında ise Genç İşadamları Derneği'ni kurarak ilk başkanlığını yaptı. Kıbrıs Kredi Bankası'nda Genel Müdürlük görevinde bulundu.


== Siyasi hayatı ==
1990 genel seçimlerinde Ulusal Birlik Partisi'nden Lefkoşa milletvekili seçildi. 20 Haziran 1990 ile 15 Mayıs 1992 tarihlerinde İçişleri, Köyişleri ve Çevre Bakanlığı yaptı. 1992 senesinde İçişleri Bakanlığındaki görevinden istifa ederek daha sonra Dokuzlar hareketine dönüşen parti içi muhalefette söz sahibi olmasıyla arkadaşlarıyla birlikte partiden ihraç edildi. İhraç edildikten sonra Demokrat Parti'nin kuruluşunda genel başkan Hakkı Atun önderliğinde yer aldı. 1992 - 1993 seneleri arasında Demokrat Parti'den Lefkoşa İlçe Başkanlığı ve Genel Sekreterlik yaptı. 1993 genel seçimlerinde Demokrat Parti'den Lefkoşa Milletvekili seçildi ve 1 Ocak 1994 - 18 Ocak 1995 tarihlerinde Gençlik ve Spor Bakanlığı yaptı. 1996 senesinde partisinin kurultayında Genel Başkanlığına seçildi. 16 Ağustos 1996 tarihinde Devlet Bakanı ve Başbakan Yardımcısı olarak görev yaptı. 2000 yılında Demokrat Parti Genel Başkanlığı'ndan istifa etti ve 2001-2003 yılları arasında Turizm ve Çevre Bakanlığı görevinde bulundu. Aralık 2002'de Demokrat Parti Genel Başkanlığı görevini üstlendi.
6 Aralık 1998 ve 14 Aralık 2003 genel seçimlerinde Demokrat Parti’den Lefkoşa Milletvekili oldu. Cumhuriyetçi Türk Partisi - Demokrat Parti Koalisyon Hükûmetinde Başbakan Yardımcısı ve Dışişleri Bakanı olarak görev aldı. 20 Şubat 2005 genel seçimlerinde Demokrat Parti'den Lefkoşa Milletvekili seçildi. 28 Nisan 2005 tarihinde kurulan Cumhuriyetçi Türk Partisi (CTP) – Demokrat Parti Koalisyon Hükûmetinde Başbakan Yardımcısı ve Dışişleri Bakanı olarak görev aldı. 2009 ve 2013 genel seçimlerinde de Demokrat Parti Lefkoşa milletvekili olarak tekrar seçildi. 2013 seçimleri sonrası CTP ile kurulan Yorgancıoğlu Hükûmeti'nde partisi koalisyonun küçük ortağı, Denktaş da Başbakan Yardımcısı, Ekonomi, Turizm, Kültür ve Spor Bakanı olarak görev yaptı. Haziran 2015'te Kalyoncu Hükûmeti'nin kurulması sonrası ana muhalefet lideri konumuna geldi. 16 Nisan 2016 tarihinde kurulan Özgürgün Hükûmeti'nde Demokrat Parti UBP'yle koalisyonun küçük ortağı, Denktaş da Başbakan Yardımcısı ve Maliye Bakanı oldu.
Denktaş, 9 Eylül 2019'da DP Genel Başkanlığı'ndan istifa etti. 2020 cumhurbaşkanlığı seçiminde bağımsız aday olan Denktaş, ilk turda %4,20 oy aldı ve ikinci tura geçemedi. DP'nin ikinci turda Ersin Tatar'ı destekleme kararı alması üzerine "Partim kendi onuruna sahip çıkamıyorsa bana düşen görev kendi onuruma sahip çıkmaktır." açıklamasında bulunarak parti üyeliğinden istifa etti.


== Kaynakça ==