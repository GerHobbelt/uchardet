revision: 28781802
title: "G\xF6nen Mozaik ve A\xE7\u0131k Hava M\xFCzesi"
url: https://tr.wikipedia.org/wiki/Fethiye_M%C3%BCzesi


---

Fethiye Müzesi, Muğla ilinin Fethiye ilçesinde bulunan bir müzedir. Dalaman, Fethiye, Ortaca, Köyceğiz ve Seydikemer'den gelen arkeolojik eser ve bulguların sergilendiği müze, 1962 yılında faaliyet göstermeye başladı. Fethiye Müzesi iki ana salondan oluşur ve sergilenen eserler kronolojik olarak sıralanmıştır. Eserler MÖ 3000 ile Geç Osmanlı Dönemi aralığını kapsar. Fethiye çevresinde bulunan arkeolojik bölgeler Fethiye Müzesi'ne bağlıdır.


== Tarihçe ==
Müze ilk olarak kaymakam Recep Ceylan'ın girişimleriyle 1957 depreminden sonra yeniden yapılandırılan kentin çevresinden toplanan eserlerle oluşturuldu. 1962 yılında Telmessos Tiyatrosu önünde açık hava müzesi olarak faaliyete başlayan Fethiye Müzesi, 1987 yılında Kesikkapı'da bulunan yerine taşınmıştır.


== Eserler ==
Fethiye Müzesi'nde MÖ 3000 yılından Geç Osmanlı Dönemi'ne kadar geniş bir dönemi kapsayan tarihi eserler bulunmaktadır. Eserler kronolojik olarak sıralanmıştır. İki ana salondan oluşan Fethiye Müzesi'ndeki eserlerin büyük çoğunluğu seramiktir. Müzede Izraza Anıtı, Çift Dilli Yazıt (Karca ve Grekçe) ve Üç Dilli Yazıt (Likçe, Grekçe ve Aramice) gibi anıt ve yazılı eserler bulunur.
Müzede Roma İmparatorluğu'nun çoğu bölgesinde tapınılan Dioskurlar ve Tanrıça tasvirli adak steli bulunur ve bu steller Telmessos civarında bulunmuştur. Bazıları satın alma yoluyla getirilmiş olan steller, Telmessos'ta bulunan kireç taşından yapılmıştır. Bu adak stellerine kuzey, kuzeybatı ve Batı Likya'da sık rastlanır. İstanbul Arkeoloji Müzesi'nde sergilenen Sidamara Lahdi ve Perge Dioskuru'nda görülen Dioskurlar ve Tanrıça tasvirleri MS 2 ila 3. yüzyıla tarihlenir ve imparatorluk sanatını yansıtır. Fethiye Müzesi'ndeki steller ise daha çok halk sanatını yansıtmaktadır. Fethiye Müzesi'ndeki adak stellerinde görülen omega, sigma ve epsilon gibi harflerse bu stellerin MS 2 ila 4. yüzyıllar arasında yapılmış olabileceğine işaret eder.Müzede Kakasbos'a (Herakles'in karşılığı olduğu düşünülür) ait iki adak steli de bulunur. Bu steller satın alınarak müzeye getirilmiştir. Kireçtaşından yapılma Kakasbos stelleri, MS 2 ila 3. yüzyıllara tarihlenir ve Kuzey - Kuzeybatı Likya, Pisidya bölgelerine özgü yerel özelliklere sahip bir kült grubu içinde değerlendirilir.
Müzede, Fethiye Yayla bölgesinden çıkarılan kabartmalı sunaklar bulunur. Roma Dönemi kırsal sanat geleneğine ait bu sunakların ön tarafında tanrıça kabartması bulunur. 2018 yılında yayınlanan bir çalışmada bu isimsiz tanrıça kabartmalarının, bölge genelinde Lagbene, Kynegetis, Eleuthera adıyla bilinen Artemis'e ait olduğu saptandı.


== Bağlı birimler ==
Fethiye çevresindeki birçok örenyeri Fethiye Müzesi'ne bağlıdır. Gemiler Adası, Amintas, Kayaköy, Letoon, Pınara, Tlos ve Kaunos bölgeleri, Fethiye Müzesi'ne bağlı birimlerdir.


== Galeri ==

		
		
		
		
		
		
		
		
		
		
		
		
		
		
		


== Ayrıca bakınız ==
Anadolu tarihi
Neolitik Çağ
Roma İmparatorluğu
Likyalılar


== Kaynakça ==


== Dış bağlantılar ==
Fethiye Müze Müdürlüğü Hizmet Standartları Tablosu
Fethiye Müzesi Broşürü