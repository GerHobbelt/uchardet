revision: 27965261
title: Eljero Elia
url: https://tr.wikipedia.org/wiki/Eljero_Elia


---

Eljero George Rinaldo Elia (d. 13 Şubat 1987, Voorburg),  Surinam asıllı Hollandalı futbolcudur. Eredivisie ekiplerinden ADO Den Haag'da oynamaktadır.


== Kulüp kariyeri ==
Elia, 1987 yılında Hollanda'nın güneybatısındaki Voorburg şehrinde doğdu. Futbola ilk olarak doğduğu şehrin takımlarından olan SV Voorburg'da başladı. Daha sonra Forum Sport ve TONEGIDO gibi amatör kulüplerde oynadıktan sonra dokuz yaşındayken ADO Den Haag'ın altyapısına girdi. 2000 yılında AFC Ajax'ın gözlemcileri tarafından keşfedilerek kırmızı-beyazlıların yolunu tuttu. Ancak iki yıl sonra eski kulübü ADO'ya dönerek genç takımlarda oynamaya devam etti. 2004-05 sezonunun ortalarında henüz on yedi yaşındayken profesyonel olarak o sezon takımı adına 4 maça çıkıp 1 gol attı. Sonraki iki sezon boyunca kadronun vazgeçilmezlerinden olan Elia, ADO Den Haag'ın 2006-07 sezonu sonunda küme düşmesiyle, Hollanda'nın büyük kulüplerinden teklifler aldı. Ajax ve PSV'den gelen teklifleri kadroya girememe tehlikesi nedeniyle kabul etmeyerek FC Twente'ye transfer oldu.
Twente'deki ilk sezonunda 30 müsabakaya çıkıp 2 gol atan Elia, 2008-09 sezonunda performansının üst seviyesine çıktı. Sezonun devre arasında genç futbolcuyla Ajax ve PSV'nin tekrar ilgilenmesiyle, kulüp yönetimi Elia'nın sözleşmesini 15 Ocak 2009 tarihinde 2013 yılına kadar uzattı. Sezon sonunda Twente ligi ikinci sırada tamamlarken, Elia tüm maçlarda forma giyerek kulübü adına 9 gol kaydetti. Yine sezon sonunda aralarında Johan Cruyff'un da bulunduğu jüri tarafındanYılın Futbol Yeteneği Ödülü'ne layık görüldü.


=== Hamburg ===
Başarılı bir sezonun ardından büyük kulüplerin transfer listesine giren Elia, 5 Temmuz 2009'da 8.5 milyon euro karşılığında Hamburger SV'ye transfer oldu. Hamburg'da ilk lig maçına 9 Ağustos 2009'da SC Freiburg karşısında çıkarken, ilk lig golünü 23 Ağustos'ta VfL Wolfsburg ile oynanan ve 4-2 kazanılan maçta attı. Hollandalı futbolcu, 12 Aralık 2009'da Nürnberg'le oynanan ve 4-0 kazanılan 16. hafta maçında iki gol ve bir asistlik performansıyla maçın yıldızı oldu. Elia'nın bu maçta attığı aşırtma golü, Alman seyirciler tarafından Ayın Golü seçildi. İlk sezonu olmasına rağmen kadroya sıkıntı çekmedi ve çoğu maça ilk on birde başladı. Uzun bir dönem ayak bileğindeki sakatlığına rağmen forma giymeye devam eden genç futbolcu, Mart 2010'da ameliyat oldu. Yedi hafta boyunca ligde forma giyemezken, sadece ligin son haftasındaki Werder Bremen maçının son dakikalarında oynayabildi. Elia Bundesligadaki ilk sezonunda 24 lig maçına çıkıp 5 gol attı.
Hollandalı futbolcu ertesi sezon da 24 maça çıkarken, bu kez 2 gol atabildi. 2011-12 sezonu başında da 4 karşılaşmada oynayan Elia, iki sezon süren Hamburg kariyerinde 57 lig maçına çıkıp, 7 gol attı.


=== Juventus ===
Elia, 31 Ağustos 2011'de 9 milyon euro karşılığında Juventus'a transfer olarak, yeni takımıyla 4 yıllık sözleşme imzaladı. 2011-12 sezonunda Juventus'ta fazla şans bulamadı ve 11 Haziran 2012'de transfer listesine konuldu.


=== Werder Bremen ===
9 Temmuz 2012 tarihinde Werder Bremen ile 4 yıllık sözleşme imzaladı. Werder Bremen, bu transfer için 5,5 milyon € transfer bedeli ödedi.


== Millî takım kariyeri ==
Elia millî takıma ilk kez teknik direktör Bert van Marwijk tarafından İngiltere ile oynanan dostluk maçı için çağrıldı. Portakalların formasını ise ilk kez 5 Eylül 2009'da Japonya ile oynanan dostluk maçında giydi. Hollanda karşılaşmayı 3-0 kazanırken, ikinci yarının başında Arjen Robben'in yerine oyuna giren Elia, ülkesi adına iki asist yaptı. Sadece dört gün sonra deplasmanda İskoçya'yla oynanan ve 1-0 kazanılan Dünya Kupası elemeleri maçında ise ilk millî takım golünü attı.Elia, başarılı bir performans sergilediği 2009-10 sezonunun ardından teknik direktör van Marwijk tarafından 27 Mayıs'ta açıklanan ülkesinin 23 kişilik 2010 FIFA Dünya Kupası kadrosunda yer aldı. Portakalların ikinci olduğu turnuvada oynayamadığı Brezilya maçı hariç tüm karşılaşmalara sonradan dahil oldu.


=== Millî takım golleri ===


== Dipnotlar ==


== Dış bağlantılar ==
Vi.nl istatistikleri 4 Aralık 2012 tarihinde Archive.is sitesinde arşivlendi
Transfermarkt.com.tr'de Eljero Elia  * Fussballdaten.de profili 29 Ekim 2009 tarihinde Wayback Machine sitesinde arşivlendi.