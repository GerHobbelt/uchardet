revision: 27417483
title: Salon netbolu
url: https://tr.wikipedia.org/wiki/Green_Templeton_Kolej,_Oxford


---

Green Templeton Kolej, Oxford Üniversitesi'nin kolejlerinden bir tanesidir. Üniversitenin en yeni koleji olan Green Templeton, 1 Ekim 2008 tarihinde Green Kolej ve Templeton Kolej'in birleşmesiyle oluşmuştur. İki kolejin birleşmesi Oxford tarihinde bir ilk oldu. Birleşme, üniversite konseyinin ve her iki kolejin yönetim kurulunun onayından geçtikten sonra Temmuz 2007'de ilan edildi. Green Templeton Kolej, 1 Ekim 2008 gününde resmen açıldı.
Yalnız lisans üstü öğrencilere açık olan Green Templeton'da öğrenci ve öğretim üyelerinin birbirini daha iyi tanımaları için tek bir ortak salon bulunur. Kolej bilhassa tıp ve fen bilimleri, yönetim bilimleri ve sosyal bilimler alanlarına odaklanmaktadır.
Kolej, Oxford'un kuzeyindeki Woodstock Yolu'nda bulunan Green Kolej'in arazisindedir. Ana binası, mimarisinde Atina'daki Rüzgâr Kulesi'nden esinlenilmiş 18. yüzyıl yapısı Radcliffe Rasathanesi'dir.Green Templeton Kolej, kurulmasında yine Cecil H. Green'in emeği geçmiş olan Britanya Kolumbiyası Üniversitesi'ndeki Green Kolej'le resmi bağlantılara sahiptir.


== Tarihçesi ==
Green Kolej ve Templeton Kolej, Oxford'un yeni sayılabilecek kolejlerinden olsalar da, ikisinin de kendi tarihçesi ve kültürü bulunuyordu; yalnız ikisi de geleneksel Oxbridge kolejleri gibi kurulmamıştı.


=== Green Kolej ===
1979 yılında kurulan Green Kolej üniversitenin en yeni kolejlerinden bir tanesiydi. Kolej adını Texas Instruments şirketinin kurucusu Dr. Cecil H. Green ve eşi Dr. Ida Green'den alıyordu.
Green Kolej, çalışmalarını çağdaş toplumda insanın refahına adamıştı. Bu nedenle tıp eğitimi, akademik olarak merkezde bulunuyordu. Yalnız eğitim, çevre bilimleri ve sosyal bilimler gibi ilgili alanlar da kolejin kapsamındaydı.Öğrencilerin %30'u tıp bölümlerindeydi; %20'lik bir bölümü lisansüstü tıp çalışmaları oluşturuyordu. Sosyal çalışmalar, çevre ve eğitim bilimleri de diğer önde gelen bölümlerdi.


=== Templeton Kolej ===
Templeton Kolej, İngiltere'de yöneticilikte profesyonel standartları yükselmeye gönül veren Sir John Templeton'ın sermayesiyle Oxford Centre for Management Studies (Oxford Yöneticilik Çalışmaları Merkezi) adıyla kuruldu. Templeton'ın bağışı, İngiliz eğitim kurumlarına verilen en yüksek meblağlardan bir tanesiydi. Merkeze Templeton'ın anısına kendi ismi verildi.
Bireylerin hayat boyu kendini geliştirmesini sağlamak ve çeşitli alanlardan liderleri bir araya getirerek yönetim ve benzer politika alanlarında anahtar soruları masaya yatırmak, kolejin vizyonuydu.
Kolejin ilk bulunduğu yer Kennington köyü yakınlarındaki Egrove Park'tı. Binalar 1969 yılında faaliyete açılmış ve 1999 yılında listelenmiş binalar arasına girmişti.


=== Arması ===
Green Templeton Kolej'in arması Green ve Templeton kolejlerinin armasını bir araya getirir ve her iki kolejin tarihi ve karakterini yakalamayı amaçlar.Kalkanda ana iki sembol bulunur: Asklepios'un yılanlı asası ve Notilus kabuğu. Asklepios'un asası, Green Kolej'in armasındaki semboldü. Yunan mitolojisinde Apollon'un oğlu Asklepios bir hekimdir. Asasını saran yılanlar şifacılığı simgeler. Notilus kabuğu Sir John Templeton tarafından evrimin ve yenilenmenin bir simgesi olarak seçilmiş, 1984 yılında Templeton Kolej tarafından benimsenmiştir.
Green Templeton Kolej'in mühründe, güneş resmi Venüs'ün astronomik simgesinin (♀) ardında durmaktadır: bu sembol 1761'de gerçekleşen ve Radcliffe Rasathanesi'nin kurulmasına neden olan Venüs geçişini simgeler.


== Binaları ve yerleşkesi ==


=== Radcliffe Rasathanesi ===

Kolej yerleşkesinin kalbinde yer alan ve Green Templeton'ın simgesi olan Radcliffe Rasathanesi, kolejin en çok bilinen binası olduğu gibi Oxford'un da en güzel binalarından biridir. Rasathane, 1761 Venüs geçişi gibi kozmolojik olayların daha iyi incelenmesini sağlamak amacıyla kurulmuştur.
1769 yılında Venüs'ün geçişini gözlemleyen Dr. Thomas Hornsby, bir rasathane binası kurulmasını önermişti. Mimar Henry Keene tarafından tasarlanan, sermayesi Dr. John Radcliffe'in (1652-1714) vakfı tarafından sağlanan binanın inşaatı 1772 yılında başladı. 1776 yılında Keene, rasathane tamamlanamadan öldü. Binayı tamamlama işini üstlenen James Wyatt (1746-1813), kendi tasarımında Yunan Rüzgâr Kulesi'ni örnek aldı.
Rasathanenin tepesinde rüzgâr kulesi bulunur. Kulenin altında üç kat, her katta çeşitli odalar bulunur. En alt kat bugün kolejin yemek salonu olarak kullanılmaktadır. Eskiden kütüphane olarak hizmet veren ilk kat, bugün kolejin ortak salonudur. Üçüncü katta bulunan sekizgen gözetleme odası ise kuruluşundan itibaren mevcut bulunan bazı mobilyalar dışında boşaltılmıştır.
Rasathane kurulduğu 1773 yılından, Lord Nuffield'a satıldığı 1934 yılına kadar hizmet vermiştir. Lord Nuffield ise rasathaneyi Radcliffe Hastanesi'ne bağışladı; iki yıl sonra da bu binada Nuffield Tıp Araştırmaları Enstitüsü'nü kurdu. 1979 yılında Nuffield Enstitüsü, John Radcliffe Hastanesi'ne taşındıktan sonra rasathane binası Green Kolej'in eline geçti.


=== Norham Gardens Binası ===

Green Templeton'ın ana binalarına kısa bir mesafede Norham Gardens, No. 13 bulunur. 1905 yılında Sir William Osler, Oxford Regius Tıp Profesörlüğü'ne getirilmişti. 1907 yılında Osler, o dönemde Oxford'un en nezih evlerinden biri olan Norham Gardens, No. 13'ü satın aldı. Osler'ın Regius profesörü olduğu on dört yıl içinde Norham Gardens, dünyanın her köşesinden akademisyenlerin buluştuğu bir yer oldu. Tıp öğrencileri, hekimler ve bilim insanlarının gözbebeği olan bu yere sıcaklığı nedeniyle "Açık Kucak" adı bile verilmişti.
Osler'dan sonra 13 Norham Gardens'da bir diğer Regius profesörü olan Sir George Pickering, ardından da yine Regius profesörü Sir Richard Doll kaldı. Doll bu evde kalan son Regius profesörüydü. Bu bina daha sonra Green Kolej tarafından satın alındı.
Bugün Norham Gardens'da Osler-McGovern Merkezi bulunur. Bu merkezin iki göreve sahiptir. İlki, Sir Osler'ın izinden giderek bilim insanlarını, öğretim üyelerini ve akademisyenleri buluşturmaktır. Gerçekleştirdiği atölyeler ve konferanslar, ağırladığı misafir öğretim üyeleri ve olanak sağladığı doktora sonrası öğrenim ile tıp bilimlerini destekler. İkinci olarak da 13 Norham Gardens, 2006'da kurulan ve Green Templeton Kolej içinde yer alan Reuters Gazetecilik Çalışmaları Enstitüsü'ne (RISJ) ev sahipliği yapmaktadır.


== Öğrenci yaşamı ==

Green Templeton öğrencilerine çeşitli faaliyetler sunmaktadır. Kulüpler ve dernekler arasında teknecilik kulübü, kitap kulübü, koro, golf kulübü, LGBT derneği, tıp antropolojisi derneği, Richard Doll Derneği ve müzik derneği bulunur. Her yıl düzenlenen Bahçe Partisi, Yaz Balosu gibi etkinlikler yapılır. Green Templeton ve Reuters Enstitüsü tarafından düzenlenen konuşmalar da düzenli olarak gerçekleşmektedir.
Kolej özellikle kürek olmak üzere çeşitli sporlarda da yer alır. İsis Nehri üzerindeki bir kayıkhaneyi paylaşan Green Templeton Tekne Kulübü, 2008'deki kuruluşundan bu yana müsabakalara katılmaktadır. Green Templeton'daki diğer sporlar arasında badminton, basketbol, kriket, kroket, futbol, golf, netbol, ragbi, koşu, squash ve tenis bulunur. Kolejde tenis ve squash kortları da yer almaktadır. Bunun haricinde kolejin tüm öğrencileri Iffley Road Sports Centre'a ücretsiz üye olabilirler.Kolejin "Stables Bar" adıyla da bilinen barı gündüzleri bir buluşma yeri, akşamları ise bir içkili mekândır.Hayır işleriyle yakından ilgilenen Green Templeton'da her yıl ülke çapında ve uluslararası bir bağış etkinliği düzenlenir. Ortak salon ve mezunlar bağış derneği hem Green Templeton'da hem de Oxford çapında etkinlikler düzenler.
Green Templeton Kolej, Osler House sayesinde klinik tıp dünyasına olan yakından bağlıdır. Oxford Üniversitesi'nin tıp öğrencilerine ait kulübü olan Osler House, insan sağlığı ve refahı için çalışan öğrenciler ve öğretim üyelerine açıktır. Osler House rahat ve samimi bir ortama sahiptir.
Kolej her dönem In Transit adında bir bülten, her yıl ise Green Templeton Kolej mezunları için GTC Magazine adında bir dergi yayımlar. Kolejin ortak salonu da her hafta elektronik bir bülten yayınlamaktadır.


== Kaynakça ==


== Dış bağlantılar ==
Green Templeton Kolej sitesi (İngilizce) 10 Ekim 2016 tarihinde Wayback Machine sitesinde arşivlendi.