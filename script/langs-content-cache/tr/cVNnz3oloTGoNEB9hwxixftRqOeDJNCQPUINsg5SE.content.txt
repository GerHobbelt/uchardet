revision: 27360601
title: "Din\xE7er S\xFCmer"
url: https://tr.wikipedia.org/wiki/Din%C3%A7er_S%C3%BCmer


---

Dinçer Sümer (19 Mart 1938, İzmir - 9 Eylül 2019, İzmir), Türk tiyatro yazarı, yönetmeni, oyuncusu ve seslendirme sanatçısı.
Öğrenim yıllarında gazetecilik yaptı. Bu sırada tiyatrolarda çalıştı, sinema filmlerinde rol aldı. Şiir ve radyo oyunlarıyla edebiyata girdi. Ankara Devlet Konservatuvarı Tiyatro Yüksek Bölümü'nü bitirdi. Tiyatro üzerine Polonya, Almanya ve Amerika Birleşik Devletleri'nde araştırmalar yaptı.
Dinçer Sümer, 1961'de Devlet Tiyatroları'nda oyuncu ve yönetmen olarak çalışmaya başladı. Devlet Tiyatroları Edebi Kurulu'nda ve Tiyatro Yazarları Derneği yönetiminde bulundu. Anadolu Üniversitesi'nde dramaturg dersi öğretim görevlisi olarak görev yaptı.
Dinçer Sümer'e Türk Dil Kurumu, TRT ve TBMM gibi pek çok kurumdan sanata yaptığı katkılardan dolayı verilen ödüllerin yanı sıra, 1998 yılında da Kültür Bakanlığı tarafından Devlet Sanatçısı unvanı verilmiştir.
Cumhurbaşkanlığı Sanat Danışmanlığı da yapan Dinçer Sümer'in ‘‘Eski Fotoğraflar’’ adlı tiyatro oyunu 2008 yılında sinemaya aktarıldı. Necef Uğurlu ve Jülide Övür'ün yönetmenliğini yaptıkları filmde, Ahmet Uğurlu ve Bennu Yıldırımlar rol aldı.
İlk olarak 1976 yılında sahnelendiğinden beri Türk Tiyatrosu'nun en çok izlenen oyunlarından olan ‘‘Eski Fotoğraflar’’ı, ilk izlediğinde 20 yaşında olan Ahmet Uğurlu, bu rolü oynama hayalini 26 yıl sonra 46 yaşında gerçekleştirdiğini söyleyerek, heyecanını farklı bir bakış açısıyla ifade etmişti. Sıradan insanların trajedilerinin anlatıldığı filmde, zıt dünyaların altını çizmek istediklerini belirten Necef Uğurlu, filmin temasını; ‘‘Her iyinin bir kötü yanı, her kötünün de bir iyi yanı vardır. Her insanın bir masum hikâyesi vardır. İnsanların hayatları yanlış kişilerle kesişebilir’’ sözleriyle anlatmıştı.
Sümer, 9 Eylül 2019 tarihinde tedavi gördüğü hastanede öldü. 


== Kitapları ==
1994 Toplu Oyunları 1, Eski Fotoğraflar / Gül Satardı Melek Hanım / Katip Çıkmazı / Maviydi Bisikletim
1996 Aklımda Kalan Masallar
1996 Bir Düş Müydü O İzmir
1997 Toplu Oyunları 2, Gecenin Kulları / Memuroğlu Memur
2003 Toplu Oyunları 3, "Ali Ayşeyi Seviyo" / Beni Dünya Kadar Sev
2008 Toplu Oyunları 4, Sandalım Kıyıya Bağlı / Marion İle Memet


== Kaynakça ==