revision: 29861958
title: "Haydar Salt\u0131k"
url: https://tr.wikipedia.org/wiki/Haydar_Salt%C4%B1k


---

Ali Haydar Saltık (d. 1923 - ö. 8 Nisan 2011), Türk asker ve diplomat. Türk Kara Kuvvetleri eski komutanı.
12 Eylül Darbesi'ne giden süreçte genelkurmay ikinci başkanı olan Saltık, 12 Eylül'ün beyni olarak tanındı.


== Askerî hayatı ==
1940 yılında Kuleli Askerî Lisesi'nden, 1941 yılında topçu asteğmen rütbesi ile Kara Harp Okulu'ndan mezun oldu. 1943 yılında Topçu ve Füze Okulu'nu bitirdi.
Muhtelif birliklerde batarya takım komutanlığı, batarya komutanlığı ve tabiye öğretmenliği görevlerinde bulundu.
1955 yılında Kara Harp Akademisi'nden kurmay subay rütbesiyle mezun oldu.
1966 yılında tuğgeneral rütbesine terfi etti. Bu rütbede CENTO eğitim dairesinin başkanlığını ve 8. Piyade Tugayı komutanlığı yaptı.
1970 yılında tümgeneral rütbesine terfi etti. Bu rütbede 3. Ordu kurmay başkanlığı, Zırhlı Birlikler Okulu ve Eğitim Tümeni Komutanlığı ve Genelkurmay Eğitim Daire Başkanlığı yaptı.
1974 yılında korgeneral rütbesine terfi etti. Bu rütbede Genelkurmay Harekât Başkanlığı, Kıbrıs Türk Barış Kuvvetleri Komutanlığı görevlerinde bulundu.
1978 yılında orgeneral rütbesine terfi etti ve Genelkurmay II. Başkanlığına atandı. Bu görevi yürütürken Genelkurmay Başkanı Orgeneral Kenan Evren'in emri üzerine sonu 12 Eylül Darbesi'ne varacak raporları hazırladı. Harekâtı planladı ve ismini Bayrak Harekâtı koydu. 30 Ağustos 1980'de Ege Ordusu komutanlığına atandı. 11 Eylül 1980 günü Ege Ordusu komutanı olarak Ankara'ya geldi. Darbeden sonra devlet başkanlığı ve Millî Güvenlik Konseyi genel sekreterliği görevlerine atandı. 1981-1983 arası 1. Ordu komutanlığı ve Türk Kara Kuvvetleri komutan yardımcılığı yaptı. 6 Aralık 1983'te Türk Kara Kuvvetleri komutanlığına atandı. 30 Ağustos 1985'te emekli oldu.
Emekli olduktan sonra 1986-1989 yılları arasında Türkiye'nin İsviçre büyükelçisi olarak görev yaptı.


== Ölümü ve cenazesi ==
8 Nisan 2011'de uzun süredir kalp yetmezliği tedavisi gördüğü GATA Haydarpaşa Eğitim Hastanesi'nde öldü.11 Nisan 2011'de Selimiye Camisi'ndeki cenaze törenine 7. Cumhurbaşkanı Kenan Evren çelenk gönderdi. Eski genelkurmay başkanları Necdet Üruğ, İsmail Hakkı Karadayı, Hüseyin Kıvrıkoğlu, Yaşar Büyükanıt ve İlker Başbuğ; eski başbakan Bülent Ulusu; Genelkurmay Başkanı Orgeneral Işık Koşaner, Kara Kuvvetleri Komutanı Orgeneral Erdal Ceylanoğlu, Deniz Kuvvetleri Komutanı Oramiral Uğur Yiğit, Hava Kuvvetleri Komutanı Orgeneral Hasan Aksay, 1. Ordu Komutanı Orgeneral Hayri Kıvrıkoğlu ve 3. Kolordu Komutanı Korgeneral Hulusi Akar; iş dünyasından Rahmi Koç, İnan Kıraç ve Ali Koç ile silah arkadaşları ve yurttaşlar katıldı.Öğle vakti kılınan cenaze namazının ardından merasim mangasınca eller üzerinde taşınarak top arabasına konuldu. Bir sürede de top arabasında taşınan Saltık'ın cenazesi, Çengelköy Mezarlığı'nda toprağa verildi.


== Kişisel yaşamı ==
Bilge Saltık ile evli ve üç çocuk babasıydı. İngilizce bilmekteydi.


== Kaynakça ==