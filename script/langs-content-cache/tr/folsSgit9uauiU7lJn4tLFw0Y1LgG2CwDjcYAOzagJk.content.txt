revision: 28116782
title: 1996 Adams
url: https://tr.wikipedia.org/wiki/Bryan_Adams


---

Bryan Guy Adams (5 Kasım 1959, Kingston), Kanadalı Rock şarkıcısı, multi-enstrümantalist, şarkı sözü yazarı ve fotoğrafçı.
Adams, Billboard tarafından müzik tarihindeki en başarılı 38'inci sanatçı seçildi. Bugüne kadar aralarında 20 Juno Ödülü (56 adaylık), Grammy, MTV, ASCAP, Amerikan Müzik, Ivor Novello gibi sayısız ödül kazanmış, Kanada Ordeni, OBC, Hollywood ve Kanada'nın yıldızlar geçidinde bir yıldız kazanarak da çoğu kez onurlandırılmıştır. Sert, güçlü ve derin bir sese sahip olması, yazdığı karışık ve aynı şekilde edebî ve şiirsel olan, romantik bazense politik olan şarkı sözleri, heavy metal, country ve blues'dan etkilenilmiş melodik soft, bazense hard rock veya melodik rock ballad'ları Adams'ın en bilinen özellikleridir. Adams'ın filmler için yazdığı şarkılar ona 3 Oscar ve 5 Altın Küre adaylığı getirdiği gibi bir fotoğrafçı olarak da ödüllendirilmiştir. Adams, aynı şekilde sosyal aktiviteleri ve yardım çalışmalarından dolayı da Allan Waters Ödülü dâhil birçok ödül kazanmış, Live Aid, Farm Aid, Live8, A Conspiracy of Hope gibi birçok yardım konserinde yer almıştır. Sanatçı, müziğe Cuts Like a Knife, Reckless ve Waking Up the Neighbours gibi önemli albümler ve başta Summer of '69, Everything I Do, Run to You, Heaven, Please Forgive Me, Have You Ever Really Loved a Woman?, All for Love, I Finally Found Someone ve When You're Gone gibi birçok önemli şarkı vermiştir. Bunlardan (Everything I Do) I Do It For You hâlen İngiltere müzik listelerinde en çok bir numarada kalmış şarkıdır (16 hafta).
Adams'ın videoları da orijinallikleriyle dikkat çekmektedir. Run to You klibi ona MTV Video Ödülleri'nde rekor sayıda adaylık getirmişti. Do I Have To Say The Words? adlı parçasının klibini Türkiye'de çekmiştir. Sanatçının İstanbul'da bir taksiye binmesiyle başlayan klip, İnönü Stadı konserinin görüntüleri eşliğinde devam etmekteydi. İstanbul'un tarihî dokusunu yansıtan klipte Türk seyircisinin coşkusu da ekrana yansımaktaydı. Türkiye tarihinde bu konser ilk stadyum konseri ve dönemin en büyük konseriydi. Pakistan ve Vietnam tarihinde konser veren ilk Batılı sanatçı olduğu gibi, tarihteki ilk kaset-single formatında çıkan şarkı (Heat of the Night), bazı ülkelerin radyosunda en çok çalınan şarkı (Summer of 69), 90'ların en ünlü şarkısı (Everything I Do), en başarılı Kanadalı erkek sanatçı, 1 milyondan çok satmış ilk Kanada albümü, içerisinden 5 üzerinde Top 15 hiti çıkan ilk rock albümü, bir senede en fazla Grammy'ye aday gösterilmiş Kanadalı gibi birçok önemli unvan taşımaktadır. Adams'ın turneleri de rekorlar kırmıştır. Eleştirmen Sylvie Simmons onun canlı performansları için "seyirciyi avuçlarının içine almakta ona yaklaşan kimse yok" demiştir.
Müziğe verdiği katkılardan dolayı, prestijli GGPA ödülü dışında, en son Florida'da müzik ödüllerinde "Yaşayan Efsane" ödülü kazandı. Bryan Adams kariyeri boyunca 100 milyonun üzerinde bir satış başarısı elde etmiştir. Kendi çalışmaları dışında Bonnie Raitt, Kiss, Joe Cocker, Celine Dion ve Mel C. gibi sanatçılar için de birçok şarkı yazmıştır, Ronan Keating ve Matchbox Twenty gibi sanatçıların idolleri arasındadır.


== Çocukluk ve 1970'li Yıllar ==
Adams, İngiliz ebeveynlerin (Jane ve Conrad Adams) çocuğu olarak Kanada'da doğmuş olsa da büyükannesi ve büyükannesinin annesi Maltalı idiler. (Adams, Malta'da 28 Haziran 2007 tarihinde bir konser vererek geçmişteki akrabalarını da anmış oldu.) 1960'larda diplomat olan babası Conrad Adams'ın işi nedeniyle İngiltere, İsrail, Fransa, Portekiz ve Avusturya'da yaşadı. Bruce adında bir kardeşi olan Adams'ın ailece takma adı Kid idi.
Adams, 15 yaşından itibaren Shock ve Sweeney Todd gruplarında çalışmaya başladı. Sweeney Todd'un "If Wishes Were Horses" albümünde vokalist oldu. Bu arada bulaşıkçı ve marketlerde paketleyici olarak çalışmaya da devam ediyordu. Sweeney Todd'dan ayrılmasından sonra Jim Vallance ile tanıştı. Adams, 1978 yılında 18 yaşında iken, birkaç demosunu Toronto'daki A&M Records'un beğenisine sundu. 1979 yılında da şirketle kontrat imzaladı. Bryan Adams adlı ilk solo albümü için Keith Scott ve Jim Vallance ile birlikte çalışmalara başladı.


== 1980'li Yıllar ==
Adams ilk albümünün ardından You Want It You Got It adlı albümü 1981 yılında yayınladı. Foreigner grubu ile 1982 yılında turneye çıktı. Adams'ın parçaları yavaş yavaş listelerde tutunmaya başladı. 
1983 yılında Cuts Like a Knife adlı albümünü çıkaran Adams, ABD müzik listelerinde hızla yükseldi ve Straight From The Heart, This Time ve Cuts Like a Knife adlı parçaları hit oldu. Gruba günümüze kadar Adams'ın yanında yer alan Mickey Curry bu albümde eklendi. 1984 yılında 13 milyonluk satış rakamına ulaşan Reckless albümü yayınlandı. Bu albümle birlikte dünya çapında tanınan bir sanatçı olarak çıkış yakalayan Adams, Heaven adlı parçasıyla listelerde 1 numara olurken, Run to you, Summer of 69, It's Only Love ve Somebody parçaları da listelerde üst sıralara hızla tırmandı. 1985 yılından itibaren yardım konserlerinde yer alan Adams, Jim Vallance'la birlikte yazdıkları Tears are not Enough adlı şarkıyla Live Aid konserlerinin aranılan sanatçısı oldu.
Adams, 1987 yılında Into the Fire adlı albümünü çıkardı. Adams'ın Jim Vallance ile son çalışması olan albümden Into the Fire ve Heat of the Night parçaları çok sevildi. Adams yoluna Bob Clearmountain ile devam etti. Live! Live! Live! adlı canlı performansını içeren albümü 1988 yılında yayınlandı. Adams, 1988-1991 yılları arasında yardım konserlerinde bulunurken, turnelerine devam etti ve yeni albümünün çalışmalarına başladı.


== 1990'lı Yıllar ==

Adams'ın A&M Records'tan 1991 yılında çıkardığı Waking Up the Neighbours adlı albümü, sanatçıya unutulmayacak bir başarı getirdi. Albümdeki "(Everything I Do) I Do It for You" adlı parça İngiltere listelerinde 16 hafta 1 numara olarak bir rekora ulaştı. "(Everything I Do) I Do It for You" Robin Hood: Prince of Thieves adlı filmin müziği idi ve Adams, Robert John "Mutt" Lange ve Michael Kamen tarafından yazılmıştı. Adams, bu şarkısıyla dünyanın önemli tüm müzik listelerinde 1 numara oldu. Waking Up the Neighbours albümüyle unutulmaz bir başarı yakalayan Adams, 1993 yılında So Far So Good adlı albümünü yayınladı. Hit şarkıları toplayan albümden çıkan “Please Forgive Me” adlı parça çok sevildi ve listelerde 1 numara oldu. Adams, Sting ve Rod Stewart'la düeti olan The Three Musketeers filminin müziği "All For Love" adlı parçayı yayınladı.Ayrıca 14 ocak 1994 tarihinde Vietnamda konser veren ilk batılı sanatçı oldu. 1996 yılında çıkan 18 til I Die adlı albümü Rock ve blues tarzlarının öne çıktığı bir albümdü. Bu albümünde öne çıkan "The Only Thing That Looks Good On Me Is You" ve "18 til I Die" adlı parçalar Adams'ın daha sert müziğini özleyenlere hitap etti. Daha sonra Adams "Don Juan de Marco" filminin müziği "Have you ever really loved a woman?" adlı parçasıyla tekrar zirveye yerleşti ve Akademi Ödülleri'nde aday oldu. 1996 yılında Barbra Streisand ile Streisand'ın oynadığı The Mirror Has Two Faces filmi için I Finally Found Someone isimli bir şarkı yaptılar ve bu Adams'a üçüncü Oscar adaylığını getirdi. 1997 yılında MTV Unplugged albümünü yayınladı. Bu albümde "Back to You" gibi yeni şarkılarının yanı sıra eski şarkılarını da akustik ve değişik formatta yorumlayarak olumlu eleştiriler aldı. 1998 yılında On a Day Like Today adlı albümünü yayınladı. 1999 yılında The Best of Me adlı albümünü yayınladı.


== 2000'li yıllardan günümüze ==

2000 yılında Chicane grubuyla "Don't Give Up" adlı parçasıyla listelerde kendine yer bulan Adams, 2001 yılında "Live at the Budokan" ve "Live at Slane Castle" adlarında canlı performans videolarını yayınladı. 2002 yılında Spirit: Stallion of the Cimarron adlı aynı adı taşıyan filmin müziklerini içeren albümünü yayınladı. Albüm için Hans Zimmer ile birlikte çalıştı. 2004 yılında Room Service, 2005 yılında Anthology adlı albümünü yayınladı. Aynı yıl "Live in Lisbon" adlı canlı performans videosunu yayınladı. 2006 yılında Kevin Costner'in rol aldığı "The Guardian" filminin müziği "Never Let Go" adlı parçayı yayınladı. Aynı yıl Anthony Hopkins'in rol aldığı "Bobby" adlı filmin müziği "Never Gonna Break My Faith" adlı parça ile 2007 yılında beşinci kez Altın Küre ödülüne aday gösterildi. 17 Mart 2008 tarihinde 11. albümü olan 11'i yayınladı.
Adams, 2 Temmuz 2009'da Kanada postalarının posta pulu olarak resmini bastığı dört müzisyenden biri oldu.Aralık 2009'da Old Dogs. filmi için "You've Been a Friend to Me" adlı şarkısını hazırladı. Şubat 2010'da  "One World, One Flame" adlı teklisi çıktı ve Alman ARD televizyonunun 2010 Kış Olimpiyatları yayınlarında tema müziği oldu. 12 Şubat 2010 tarihinde Nelly Furtado ile düet yapan sanatçı, 2010 Kış Olimpiyatlarının kapanış törenlerinde "Bang the Drum" adlı şarkısını BC Place Stadyumunda 60 bin kişiye seslendirdi.
Adams Kanada Başbakanı Stephen Harper'ı resmî konutunda birlikte doğaçlama müzik yapmak üzere ziyaret eden birkaç tanınmış müzisyenden biri oldu. Adams, Nepal'in Katmandu şehrinde, Dhasrath Stadyumu'nda Şubat 2011'de konser verdi.
2014 yılında Tracks of My Years adlı albümü, 2015 yılında da Get Up! adlı albümünün yayınlanacağı duyuruldu.


== Bryan Adams Ekibi ==
Keith Scott - Lider/Ritim Gitar
Mickey Curry - Davullar
Gary Breit - Klavye
Solomon Walker - Bas gitarScott ve Curry 1980'lerin başından beri Adams ile birlikte müzik kariyerlerine devam ettiler, Fisher ve Breit gruba 2000'lerin başlarında dahil oldular.  Onlardan önce Tommy Mandel klavyede, Dave Taylor bas gitarda (1980-1997) ve Pat Steward bateride çalmaktaydı. Adams'ın 1980'ler ve 1990'ların başında gelen başarılarında bu ekibinin büyük katkısı oldu.


== Fotoğrafçılık ==

Adams, 2000 yılında yakın arkadaşı Donna 'nın göğüs kanserinden ölmesi üzerine, kanser araştırmalarına gelir sağlamak amacıyla çeşitli sanatçılarla çektiği fotoğraflarını "Made in Canada", "American Women" ve "Haven" adlı kitapları yayınladı. Fotoğrafları Vogue, Vanity Fair, Harper's Bazaar, Jane, Interview, i-D ve diğer dergilerde yayınlandı.
Sergileri:

Royal Ontario Museum, Toronto, Kanada 1999
The McCord Museum, Montreal, Kanada 2000
Saatchi Gallery, Londra, İngiltere 2000
Photokina, Köln, Almanya 2001
ICA, Institute of Contemporary Arts, Londra, İngiltere 2004
Royal Ontario Museum, Toronto, Kanada 2004
Calvin Klein, NYC, Dallas, Paris, ABD ve Fransa 2005
Canada House, Trafalgar Square, Londra, İngiltere 2005/2006
Il Tempio Di Adriano, Roma, İtalya,  2006
Photokina, Köln, Almanya,  2006
Leica Gallery, Viyana, Avusturya,  2006
Galerija Fotografija, Ljubljana, Slovenya, 2006


== Diskografi ==


== Kaynakça ==


== Dış bağlantılar ==
Bryan Adams Resmî websitesi11 Ekim 2008 tarihinde Wayback Machine sitesinde arşivlendi.
Bryan Adams Türkçe hayran sitesi8 Ağustos 2007 tarihinde Wayback Machine sitesinde arşivlendi.
Bryan Adams'ın ayrıntılı biyografisi 27 Şubat 2009 tarihinde Wayback Machine sitesinde arşivlendi.
Röportaj Fender gitarları, Mayıs 2007
Bryan Adams'ın A&M Records kariyeri
Resmî website Zoo Magazine (Adams hakkında) 10 Ağustos 2020 tarihinde Wayback Machine sitesinde arşivlendi.
The Warehouse Studio, (sahibi Adams) 5 Ağustos 2020 tarihinde Wayback Machine sitesinde arşivlendi.
Sweeney Todd arşivi (makaleler/resimler)
IMDb'de Bryan Adams