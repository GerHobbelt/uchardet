revision: 29871007
title: Barbra Streisand
url: https://tr.wikipedia.org/wiki/Barbra_Streisand


---

Barbara Joan "Barbra" Streisand (d. 24 Nisan 1942; Brooklyn, New York), Amerikalı besteci, şarkıcı, oyuncu, yönetmen, senarist, prodüktör. Güçlü ve tutkulu sesiyle ve söylediği romantik şarkılarla da (The Way We Were) tanınan oyuncu, 24 Nisan 1942'de Brooklyn'de (New York) doğdu. Erasmus Hall Lisesi'ni bi­tirdi. Üniversite eğitimi almamış olmasına karşın, 1995'te Brandeis Üniversitesi tarafından verilmiş 'Fahri Doktora' unvanına sahip. Gerçekte Barbara olan adını, 'kimseye benzememesi için' Barbra olarak değiştirdi. Yıllarını kendi özel gülünü yetiştirmeye adadı, yarattığı güle kendi adını verdi. 1968'de En İyi Kadın Oyuncu Oscarı'nı, Katherine Hepburn ile paylaşmıştı. Streisand çok sık olmasa da, beste çalışmaları da yapmıştır. Bu yaptığı bestelerle de pek çok ödüle layık görülmüştür.


== Kariyeri ==
Barbra Streisand, kariyerine 1960'lı yılların başında New York'ta çeşitli kulüplerle çalışarak başladı. Birkaç yıl boyunca kulüplerde çalışan Streisand, 1963 yılında çıkardığı ilk albümü The Barbra Streisand Album ile müzik dünyasına ilk adımını attı. Bu albümle birlikte idolü olan Judy Garland'ın televizyon programına katılan Streisand, hem Garland ile düet yapma şansına sahip oldu, hem de geniş kitleler tarafından tanınmaya başladı. 1964 yılında hem Funny Girl (Komik Kız) müzikalinde Fanny Brice rolünü alarak, hem de liste başı şarkısı People ile asıl çıkışını gerçekleştirdi. Funny Girl müzikalinde 200'e yakın gösteri sergileyen Streisand, 1967 yılında New York Central Park'ta 100.000 kişiye verdiği halk konserinde şarkısının sözlerini unutunca sahne korkusu yaşamaya başladı ve 90'lı yıllara kadar halk konseri veremedi. 1968 yılında büyük başarıyla sergilediği Funny Girl müzikalindeki Fanny Brice rolünü beyaz perdede oynaması için gelen teklifi kabul etti ve bu rol için En İyi Kadın Oyuncu Akademi Ödülü'nün sahibi oldu. Bununla birlikte sinemaya da göz kırpan Streisand, albüm çalışmalarının yanına film çalışmalarını da ekledi.
Streisand'ın sanat hayatında aldığı ödüller epey yer tutmaktadır. İlk TV progra­mı My Name is Barbra, 1965'te Emmy ve Peabody ödülleri kazandı. 1995 yılında Barbra Streisand; The Concert adlı müzik programıyla iki Emmy ödülü daha aldı. Evergreen adlı şarkısıyla Akademi Ödülü'nü kazanan 'ilk kadın besteci' oldu. Konser fobisi olan Barbra Streisand, artık hayır işlerine önem verdiğini belirterek iki dev konserle aktif sahne yaşamına veda etti. Ancak 2006 yılında tekrar sahnelere döndü. Streisand, çok sık olmasa da, verdiği konserlerle en çok kazanan kadın sanatçı unvanına da sahip olmuştur.
Irak işgali öncesi eski ABD Başkanı George W. Bush'un barışçıl çözüm yollarına başvurma ko­nusunda isteksiz olduğunu, muhtemel bir savaşın her iki ülkeye de telafi edilmez zararlar vereceği­ni söyleyerek muhalif bir tavır sergilemişti. Streisand'ın ayrıca ABD'nin eski başkanlarından Bill Clinton'la da çok sıkı bir dostluğu var. Barack Obama'nın başkan olduğuna da çok sevindiği ve başkanlığa aday olduğu dönemde de para toplama amaçlı Obama adına bir yemek ve konser düzenlediği biliniyor.

1973 yılında Robert Redford'la çevirdiği The Way We Were (Bulunduğumuz Yol), hem müzikal, hem de oyunculuk açısından Streisand'a büyük başarılar getirdi. Bu filmle oyunculuğunu yeniden herkese gösteren Streisand, film için seslendirdiği The Way We Were şarkısıyla da adını unutulmazların arasına yazdırmayı başardı.
1976 yılında A Star Is Born (Bir Yıldız Doğuyor) adlı filmle yeniden konuşulmayı başaran Streisand, bu film için bestelediği Evergreen şarkısıyla ikinci Akademi Ödülü'nü kucakladı.
1980 yılında Barry Gibb ile çıkardığı Guilty isimli albümü ayrıca diskografisinde en çok satış yapan albümü olarak da yer alıyor.
1980'li yıllarla birlikte Streisand, Cher ve Tina Turner'la büyük divalar arasına adını yazmıştır.
1983 yılında, babasına adadığı filmi Yentlı çeken Streisand, bu filmde oyunculuğunun yanında yönetmen koltuğunda da oturdu ve büyük başarılar elde etti.
1991 yılında ikinci yönetmenlik denemesi olan The Prince Of Tides (Dalgaların Prensi) adlı filmde başrolü paylaştığı Nick Nolte'a En İyi Erkek Oyuncu Akademi Ödülü adaylığı kazandırdı.
1993 yılının 31 Aralık günü Las Vegas'ta 20 yıl sonra ilk kez halka açık konser veren Streisand, konserinin bilet fiyatlarıyla en pahalı konser veren sanatçı unvanını da elinde bulunduruyor.
1996 yılında üçüncü yönetmenlik projesi olan The Mirror Has Two Faces (Aşkın İki Yüzü) adlı çalışmasıyla Streisand, efsanevi oyuncu Lauren Bacall'a da ilk kez Akademi Ödülü adaylığı kazandırdı.
1997 yılında Higher Ground isimli albümüyle listelerde yeniden bir numara olan Streisand, bu albümünde Celine Dion'la da düet yaptı. Streisand, bu düeti 1963 yılında Judy Garland'la yaptığı düete benzetiyor. Bu düette kendisinin Garland, Dion'un da kendisi olarak yer aldığını düşünüyor.
1998 yılında aktör James Brolin'le evliliğe adım atan Streisand, Brolin'le 16 yıldır evli.
2000'li yıllarda Meet The Fockers (Zor Baba ve Dünür), Streisand: Konser Turu, Love Is The Answer gibi başarılı projelere imza atan Streisand, 40 yılı aşkın süredir kariyerine devam ediyor.South Park adlı çizgi dizide Barbra Streisand en nefret edilen kişilerin başında yer alır. The Simpsons'da da adı 'küfür niyetinde' kullanılmıştır.


== "Streisand etkisi" ==

Streisand, kıyı erozyonu ile ilgili çalışmalar yapan fotoğrafçı Kenneth Adelman'a çektiği bir fotoğrafta Malibu, Kaliforniya'daki evinin göründüğü gerekçesiyle 2003'te dava açtı. Söz konusu fotoğraf, dava açılmadan önce ikisi Streisand'in avukatları tarafından olmak üzere toplam altı kez indirilmişti. Dava açılmasıyla birlikte fotoğraf çok ilgi gördü ve internette yayıldı. Sonuçta dava reddedildi. Techdirt'ten Mike Masnick, 2005'te bu olaydan yola çıkarak "Streisand etkisi" terimini kullanan ilk kişi oldu.


== Diskografi ==


== Filmografi ==


== Müzik ödülleri ==
Sayısız ödüle sahip olan Barbra Streisand'ın ödüllerinden ve adaylıklarından derlemeler (Çoğu adaylığı ve ödülü Grammy içermektedir.)


== Konser turları ==


== Kaynakça ==


== Dış bağlantılar ==
IMDb'de Barbra Streisand
Barbrastreisand.com31 Temmuz 2009 tarihinde Wayback Machine sitesinde arşivlendi.