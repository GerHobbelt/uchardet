revision: 29577784
title: "Ne\u015Feli G\xFCnler (film, 1965)"
url: https://tr.wikipedia.org/wiki/Ne%C5%9Feli_G%C3%BCnler_(film,_1965)


---

Neşeli Günler 1965 ABD yapımı müzikal filmdir. Özgün adı The Sound of Music'tir. 1959 tarihli aynı adlı Broadway müzikalinden uyarlanmıştır. Müzikalde olduğu gibi bu film de Howard Lindsay ve Russel Crouse'un kitabına dayanmaktadır. Filmin senaryosunu Ernest Lehman yazmıştır. Robert Wise filmin hem yapımcılığını hem de yönetmenliğini üstlenmiştir. Önemli rollerinde Julie Andrews, Christopher Plummer, Eleanor Parker, Peggy Wood ve Richard Haydn oynamışlardır. Filmin müzikleri Richard Rodgers ve Oscar Hammerstein II'a aittir.
"Neşeli Günler", 1966 yılında 10 dalda aday olduğu Akademi Ödülleri'nden "en iyi film", "yönetmen", "müzik", "ses" ve "kurgu" dallarında 5 tanesini kazanmıştı. Ayrıca ABD'de "kültürel, tarihi ve estetik olarak önemli" filmler arasına seçilmiş ve Kongre Kütüphanesi'nin "Ulusal Film Arşivi"nde muhafaza edilmesine karar verilmiştir.


== Özet ==
1930'lu yılların Avusturya'sında Salzburg yakınlarında bir manastırda yaşayan Maria (Julie Andrews)'nın ne kadar gayret gösterse de bir rahibe olmak için gerekli niteliklere sahip olmadığı anlaşılır. Her gün dağlara çıkıp şarkı söylemekten hoşlanan hayat sevinci ile dolu cıvıl cıvıl bir kız olan Maria sürekli olarak sabah dualarını kaçırmakta, manastırdaki işlerini aksatmaktadır. Baş rahibe Abbess (Peggy Wood) yemin edip bir rahibe olmadan önce gerçek dünyayı biraz daha tanıyabilmesi için Maria'yı bir mürebbiye arayan yedi çocuklu Kaptan Von Trapp (Christopher Plummer)'ın malikanesine gönderir. Donanmadan emekli olmuş Kaptan'ın karısı yeni ölmüştür. Soğuk ve mesafeli bir insan olan kaptan çocuklarını askeri bir disiplin içinde büyütmektedir. Babaları ortada olmadığında bütün haşarılıklarını ortaya döken çocuklara mürebbiye dayanmamaktadır. Kısa sürede işi bırakan onlarca mürebbiyenin sonuncusu olan Maria iyimserliği ve müziğin de yardımı ile çocukların kalbini kazanmayı başarır. Arkasından da Kaptan'ın güvenini kazanır. Viyana'da oturan cazibeli bir kadın olan Barones Schraeder (Eleanor Parker)'le bir evliliğe hazırlanan Kaptan'a âşık olan Maria ikisinin arasından çekilmek için manastıra geri döner. Çocuklar ise Barones'in gitmesini, Maria'nın geri gelmesini isterler. Sonunda Maria'yı sevdiğini anlayan Kaptan Von Trapp onunla evlenir ve balayına çıkarlar. Ancak ülke sıcak günler yaşamaktadır. II. Dünya Savaşı arifesinde Avusturya'yı ilhak (Anschluss) eden Almanya rejimini bu ülkeye tüm kurumları ile yerleştirmeye başlamıştır bile. Nazizm karşıtı tutumunu çoktan belli etmiş olan Von Trapp ailesi artık emniyette değildir. Alman donanmasında aktif göreve de çağrılınca Kaptan ailesini Avusturya'dan çıkarmak için harekete geçer.


== Oyuncu kadrosu ==
Julie Andrews	 ... 	Maria
Christopher Plummer	... 	Kaptan Von Trapp
Eleanor Parker	... 	Barones Schraeder
Richard Haydn	... 	Max Detweiler
Peggy Wood	... 	Baş rahibe Abbess
Charmian Carr	... 	Liesl Von Trapp
Heather Menzies	... 	Louisa Von Trapp
Nicholas Hammond	... 	Friedrich Von Trapp
Duane Chase	... 	Kurt Von Trapp
Angela Cartwright	... 	Brigitta Von Trapp
Debbie Turner	... 	Marta Von Trapp
Kym Karath	... 	Gretl Von Trapp
Anna Lee	... 	Rahibe Margaretta
Portia Nelson	... 	Rahibe Berthe
Ben Wright	... 	Herr Zeller


== Film hakkında notlar ==
Tüm zamanların en popüler müzikali olan "The Sound of Music" Von Trapp ailesinin gerçek hayat hikâyelerine dayanmaktadır. Aileden Maria von Trapp'in kaleme aldığı otobiyografik kitap "The Story of the Trapp Family Singers" müzikale ve filme esin kaynağı olmuştur.
1950'lerin sonunda 'altın çağ' ını geride bırakmış olan müzikal türüne yine bu filmin yönetmeni Robert Wise (d.1914 - ö.2005)'ın 1961 yılında yaptığı Batı Yakasının Hikayesi (West Side Story) yeni bir soluk, canlanma getirmişti. Ardından gelen "Neşeli Günler"'in adeta çağdaş bir opera veya bale yapısı taşıyan "Batı Yakasının Hikayesi" gibi güçlü bir dramatik yapısı, klasik havası yoktur. Ancak gerçek olaylara dayanıyor olması, Broadway versiyonunda da yer alan akılda kalıcı güzel şarkıları, eğlendirici yönünün ağır basması, üstün bir teknikle sinemaya aktarılması gibi nedenler onu popüler yapıyor.
8 milyon dolara malolan film sadece ABD'de 163 milyon dolar hasılat yapmıştı. Doların bugünkü değeri ve enflasyon ayarlamaları yapıldığında bu rakam bugünün parası ile 1 milyar dolar civarındadır 
"The Sound of Music" 20th Century Fox şirketini kurtaran film olarak da anılır. Zira şirketin son filmi Cleopatra'nın çok yüksek maliyeti ve gişede beklenen başarıyı sağlayamaması şirketi batmanın eşiğine getirmişti.
Film yüksek tanımlı Todd-AO sistemi ile 65mm negatife çekilmiş 70 mm olarak basılmıştı. 5mm'lik fazla alan 6 kanal ses sistemi için ayrılmıştır. Film ayrıca farklı gösterim ortamları için 35mm, 16mm ve 8mm pozitiflere de basılarak dağıtılmıştır. Bu alternatif baskılarda ses sistemi stereo ve mono 'ya indirgenmişti. Filmin renk sistemi DeLuxe 'e aittir.Görüntü çerçeve  oranı negatifte 2.20:1'dir
İngiltere 'nin ünlü tabloid gazetesi The Sun'a göre BBC televizyonu yetkilileri bu filmin muhtemel bir nükleer saldırıdan sonra halkın moralini yükseltmek için yayınlanacak filmlerden biri olmasına karar vermişler. Bu haber BBC tarafından doğrulanmamış ama inkâr da edilmemiş. Ulusal güvenliği ilgilendiren bir konu olduğunu söyleyerek yorum yapmak istememişler.
2007 yılında Amerikan Film Enstitüsü bu filmi "Tüm Zamanların En İyi 40.cı Filmi" olarak ilan etti.
Filmde Von Trapp Malikanesi olarak gösterilen villa gerçekte aktris Hedy Lamarr'a aitmiş.
Dış çekimlerin büyük kısmı filmin geçtiği yerde yani Salzburg (Avusturya)'da ve Bavyera (Almanya)'da gerçekleştirilmiştir. Stüdyo çekimleri ise Los Angeles, Kaliforniya'da tamamlanmıştır.


== Filmin Müziği ==
Filmde kullanılan şarkıların tamamının bestesi Richard Rodgers' a aittir. Sözlerini ise Oscar Hammerstein II yazmıştır. Kendine ait bölümleri Julie Andrews kendi seslendirmiştir. Christopher Plummer'ın sesi uygun olmadığı için onun şarkılarının dublajını Bill Lee yapmıştır. Filmin müzik parçaları şunlardır:

"Prelude"
"The Sound of Music"
"Do-Re-Mi"
"My Favorite Things"
"I Have Confidence"
"Preludium (Dixit Dominus)"
"Morning Hymn"
"Alleluia"
"Maria"
"Sixteen Going on Seventeen"
"The Lonely Goatherd"
"Edelweiss"
"So Long, Farewell"
"How Can Love Survive"
"Climb Ev'ry Mountain"
"Something Good"
"Processional"


== Ödüller ==


=== Kazandığı Ödüller ===
1966 Oscar - En İyi Film Akademi Ödülü - Robert Wise
1966 Oscar - En İyi Yönetmen Akademi Ödülü - Robert Wise
1966 Oscar - En İyi Kurgu Akademi Ödülü - William Reynolds
1966 Oscar - En İyi Özgün Müzik Akademi Ödülü - Irwin Kostal
1966 Oscar - En İyi Ses Akademi Ödülü - James Corcoran, Fred Hynes
1966 Altın Küre - En İyi Müzikal Film Ödülü
1966 Altın Küre - En İyi Kadın Oyuncu Ödülü - Julie Andrews


=== Adaylıkları ===
1966 Oscar - En İyi Kadın Oyuncu Akademi Ödülü - Julie Andrews
1966 Oscar - En İyi Yardımcı Kadın Oyuncu Akademi Ödülü - Peggy Wood
1966 Oscar - En İyi Sanat Yönetimi Akademi Ödülü - Boris Leven, Walter M.Scott, Ruby R. Levitt
1966 Oscar - En İyi Görüntü Yönetimi Akademi Ödülü - Ted D. McCord
1966 Oscar - En İyi Kostüm Akademi Ödülü - Dorothy Jeakins
1966 BAFTA - En İyi İngiliz Kadın Oyuncu Ödülü - Julie Andrews
1966 Altın Küre - En İyi Yönetmen Ödülü - Robert Wise
1966 Altın Küre - En İyi Yardımcı Kadın Oyuncu Ödülü - Peggy Wood


== Kaynakça ==


== Dış bağlantılar ==
IMDb'de Neşeli Günler