revision: 29828329
title: Penis
url: https://tr.wikipedia.org/wiki/Penis


---

İnsan penisi için, İnsan penisi maddesine bakınız.
Penis, omurgalı ve omurgasız hayvanlarda, erkek bireylerde, görünür kısımda yer alan eşey ve üreme organı yapısıdır. Penis kelimesi Latincede "kuyruk" anlamına gelmektedir.İdrar ve üreme salgısı kanalıyla, bunun çevresini saran süngerimsi bir yapıda kan damarlarınca zengin bir üreme organıdır. Penisin ucunda yer alan açıklıktan hem idrar hem de meni ayrı zamanlarda dışarıya atılır. Penis uyarıldığında damarları kanla dolar ve büyüyerek sertleşme evresine geçer. Buna sertleşme (ereksiyon) denir. Sertleşen penis içindeki meninin dışarı atılmasına boşalma (ejakülasyon) denir.


== Omurgalılarda ==


=== Sürüngenler ===
Sürüngenler içinde kaplumbağa ve timsahlarda tektir ve penis olarak adlandırılır. Fakat, kertenkele ve yılanlardan oluşan pullular takımında çift yapılı olup hemipenis (sağ hemipenis, sol hemipenis) olarak adlandırılır. Yılanlardaki hemipenis halk tarafından sıklıkla "ayak" olarak nitelendirilir.


=== Memeliler ===


==== Balinalar ====

Balinaların üreme organları vücudun içinde bulunur. Erkek balinaların, (balinalar, yunuslar ve domuzbalıkları) biri penisi diğeri anüsü gizleyen iki tane yarığı vardır. Balinalar, çift toynaklılara benzer şekilde fibroelastik penislere sahiptir. Balinalarda penisin sivri ucu pars intrapraeputialis veya terminal konisi olarak adlandırılır. Mavi balinalar ortalama 8-10 fit (2,4-3,0 m) uzunluğuyla hayvan krallığındaki en uzun penise sahiptir. Doğru ölçümler almak zordur, çünkü erekte haldeki uzunluğu sadece su altında gerçekleşen çiftleşme sırasında gözlemlenebilir. Gerçek balinanın penisi 2,7 m (8,9 ft) uzunluğa ulaşabilir. Testislerinin uzunluğu 2 m (6,6 ft), çapı 78 cm (2,56 ft) ve ağırlığı 525 lb (238 kg) kiloya ulaşabilir. Erkek şişe burunlu yunuslar arasında eşcinsel davranışlar görülür. Yunuslar, erkek cinsel organlarını birbirlerine sürterler. Bu olay sırasında yunuslar karın karına yüzerler. Erkek yunus, bazen diğer yunusun genital yarığına ve bazen de anüsüne penisini sokar.


==== Filler ====

Yetişkin bir fil kara hayvanları içerisindeki en büyük penise sahiptir. Bir filin penisinin uzunluğu 100 cm (39 in)'e erişebilir ve çapı 16 cm (6 in) olabilir. Penis tamamen erekte olduğunda, idrar deliği Y şeklini, penis ise S şeklini alır. Mest sırasında, erkek bir fil, penisi kılıfı içindeyken idrarını yapabilir, bu da idrarın arka ayakları üzerinde püskürmesine neden olur. Bir filin penisi çok hareketlidir ve pelvisten bağımsız olarak hareket edebilir. Penis, başka bir file girmeden önce öne ve yukarıya doğru eğilir.


==== İnsanlar ====

İnsan penisi, erkek bireylerde, görünür kısımda yer alan eşey ve üreme organı yapısıdır. Ayrıca idrar kanalı olarak da işlev görür.


== Kaynakça ==