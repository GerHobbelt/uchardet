revision: 29798040
title: "2010 FIFA D\xFCnya Kupas\u0131 Finali"
url: https://tr.wikipedia.org/wiki/2010_FIFA_D%C3%BCnya_Kupas%C4%B1_Finali


---

2010 FIFA Dünya Kupası Finali, 11 Temmuz 2010'da Güney Afrika'nın Johannesburg şehrindeki Soccer City Stadyumu'nda, 2010 FIFA Dünya Kupası'nı kazanan takımı belirlemek için oynanan maçtır. Normal süresi 0-0 berabere biten maçta Hollanda'yı, uzatmaların 116. dakikasında Andrés Iniesta'nın attığı golle 1-0 yenen İspanya, kupanın sahibi oldu. Gösterilen sarı kartların çokluğu ve Hollanda'nın sert futbolu eleştirildi.
FIFA Dünya Kupası'ndaki en büyük başarısını 1950'deki dördüncülükle elde eden İspanya, bu şampiyonlukla birlikte, kupayı ilk kez kazanmış oldu. 1974 ve 1978'de kaybettiği final maçlarının ardından Hollanda, bu maçı da kaybederek bu alanda bir rekora imza attı. Maçın ardından, ilk kez bir Avrupa takımı, kendi kıtası dışında düzenlenen Dünya Kupası'nı kazanmış oldu.


== Arka plan ==

FIFA Dünya Kupası'nın 19. turnuvası olan Güney Afrika Cumhuriyeti'nin ev sahipliğindeki 2010 FIFA Dünya Kupası, 11 Haziran'da başlamıştı. Finalist takımlar Hollanda ile İspanya, daha önce hiçbir Dünya Kupası ya da Avrupa Şampiyonası'nda karşılaşmamıştı. İlk defa 1920 Yaz Olimpiyatları'nda karşılaşan bu iki takım arasında oynanan dokuz maçta her iki takım da dörder galibiyet almış ve bir maç berabere sonuçlanmıştı. Turnuva öncesindeki FIFA Dünya Sıralaması'nda İspanya ikinci, Hollanda ise 4. sırada yer alıyordu.Her iki takım da daha önce Dünya Kupası'nı kazanmamıştı. Daha önce iki kez finale yükselen Hollanda, 1974 finalinde Batı Almanya'ya 2-1, 1978 finalinde ise Arjantin'e 3-1'lik skorlarla yenilmişti. İspanya'nın Dünya Kupası tarihinde ulaştığı en yüksek aşama ise 1950 Dünya Kupası'nı dördüncü tamamlaması ile 1934, 1986, 1994 ve 2002 turnuvalarında çeyrek finale yükselmesiydi. 2010 Dünya Kupası ile birlikte takım, finale yükselen 12. farklı takım oldu.Final, tüm turnuva boyunca kullanılan top olan Adidas Jabulani'nin altın renkli modeli Jo'bulani ile oynandı. Topun ismi, maçın oynanacağı Soccer City'nin bulunduğu şehir olan Johannesburg'un takma adı "Jo'burg"dan gelirken rengi ise, hem kupanın renginden hem de şehrin başka bir takma adı olan "Altın Şehri"nden esinlenmişti. 2006 Dünya Kupası finalinde kullanılan +Teamgeist Berlin'in ardından Jo'bulani, Dünya Kupası finali için özel olarak üretilen ikinci top oldu.


== Finale giden yol ==
2010 Dünya Kupası'na İspanya, son Avrupa Şampiyonası olan 2008 Avrupa Şampiyonası şampiyonu ve 2007'den 2009'a kadar oynadığı 35 maçta hiç kaybetmeyerek (elemelerde oynadığı 10 maçın tamamını da kazanarak), tarihteki en uzun yenilgisiz seri yakalayan millî takım olarak katıldı. Hollanda da elemelerde oynadığı sekiz maçın tamamını kazanmış ve grubunu lider olarak tamamlayarak turnuvaya katılım hakkı elde etmişti.Turnuva öncesinde oynadığı hazırlık maçlarında Meksika'yı 2-1, Gana'yı 4-1, Macaristan'ı ise 6-1'lik skorlarla geçen Hollanda; turnuvanın gerçekleştirileceği Güney Afrika'ya 6 Haziran'da ulaştı. Macaristan maçının ikinci yarısında sakatlanan Arjen Robben ise kafileden 6 gün sonra, 12 Haziran'da Güney Afrika'ya vardı. İspanya da, Hollanda gibi turnuva öncesinde oynadığı üç hazırlık karşılaşmasını da kazandı. Suudi Arabistan'ı 3-2, Güney Kore'yi 1-0, Polonya'yı ise 6-0 ile geçen takım; turnuvanın başladığı 11 Haziran gününde Güney Afrika'ya gelerek turnuvadaki 32 takımdan ülkeye giriş yapanların sonuncusu oldu.Turnuvada yer aldığı E Grubu'nda, Danimarka'yı 2-0, Japonya'yı 1-0, Kamerun ise 2-1 yenerek grubundaki tüm maçları kazanan Hollanda, grubu 9 puanla birinci sırada bitirdi. 2. turda Slovakya'yı 2-1 ile geçen takım, çeyrek finalde kupayı en çok kazanan takım olan Brezilya ile eşleşti. 1-0 geriye düştükleri maçtan 2-1'lik galibiyetle ayrılan Hollanda; yarı finalde, yine eski şampiyonlardan Uruguay'ın rakibi oldu. Maçtan 3-2'lik galibiyetle ayrılan Hollanda, böylece Ekim 2008'den beri oynadığı 14. maçından da galibiyetle ayrıldı. H Grubu'nda mücadele eden İspanya ise; İsviçre ile oynadığı ilk maçından 1-0 yenik ayrılsa da Honduras'ı 2-0, Şili'yi 2-1'lik skorlarla yenerek grubunu 6 puanla lider olarak bitirdi. 2. turda Portekiz'i, çeyrek finalde Paraguay'ı, yarı finalde ise eski şampiyonlardan Almanya'yı 1-0'la geçerek finalde Hollanda'nın rakibi oldu.Finale gelene kadar oynadıkları altışar maçta Hollanda 12 gol atıp 5 gol yerken, İspanya 7 gol atıp kalesinde 2 gol gördü. Maçtan önce Hollandalı Wesley Sneijder ile İspanyol David Villa, Alman Thomas Müller ve Uruguaylı Diego Forlán ile birlikte, beşer golle gol kralı konumundaydılar. Bu iki oyuncu dışında bu iki takımda birden fazla gol kaydeden oyuncu bulunmuyordu.


== Maç ==


=== Öncesi ===

Maçın hakemi olarak Futbol Birliğine bağlı Howard Webb, yardımcı hakemleri olarak ise aynı ülkeden Darren Cann ile Mike Mullarkey görevlendirildi. Dördüncü ve beşinci hakemlik görevleri, sırasıyla Japonya Futbol Federasyonundan Yuichi Nishimura ve Toru Sagara'ya verildi. Webb, 1950 finalindeki George Reader, 2010 Dünya Kupası'nda üç maç yöneten Webb'in tüm maçlarında Cann ve Mullarkey ikilisi yardımcılık yaptı. Grup müsabakalarında İspanya-İsviçre ve Slovakya-İtalya maçlarını, birinci turda ise Brezilya-Şili maçını yönetti. Webb, maç başına 5,67'lik ortalamayla turnuvanın en çok sarı kart gösteren ikinci hakemiydi. Webb aynı zamanda; 1954 finalindeki William Ling ve 1974 finalindeki Jack Taylor'dan sonra, Dünya Kupası final maçında görev alan dördüncü İngiliz hakem oldu.
Maç öncesinde gerçekleştirilen turnuvanın kapanış töreni, kırmızı ve mavi renkli ışık gösterileriyle aydınlanan ve havai fişeklerin eşlik ettiği stadyum üzerinde üç Saab JAS 39 Gripen'in gerçekleştirdiği uçuşla başladı. Stadyumdaki tören başladığı sırada, Cape Town'daki Ümit Kalesi'nden de havai fişekler ateşlendi. Ülke gençlerinin tipik giysilerini giymiş 780 kadar dansçı, bir vuvuzela şekli oluşturacak biçimde performanslarını sergilediği sırada sahneye çıkan Shakira, turnuva için özel olarak hazırlanan "Waka Waka" adlı şarkısını Freshlyground ile birlikte seslendirdi. Turnuvada oynanan maçlardaki bazı sahneler, projeksiyonlar aracılığıyla sahaya yansıtıldı. Sahanın etrafını yürüyerek turlayan performansçıları, arkalarına ışıklarla yansıtılan turnuvaya katılan ülkelerin bayrakları takip etti. Ladysmith Black Mambazo "Rain Rain Beautiful Rain" adlı şarkısını seslendirdiği sırada, fil ve su aygırı kostümü giymiş dansçılar, bir gölet etrafındaki dans performanslarını sergiledi. Dansçılar, sahadaki gerçek boyutlarından büyük bir marimba yansıması üzerinde zıplayarak enstrümanı çaldı. Gösterinin sonunda, sahaya çeşitli dillerde "teşekkürler" yazısı yansıtıldı.Maçı stadyumda izlemeye gelenler arasında Hollanda ve İspanya kraliyet aileleri, Güney Afrika Devlet Başkanı Jacob Zuma, Nelson Mandela, Desmond Tutu, Charlize Theron, Plácido Domingo, Rafael Nadal, Pau Gasol, Robert Mugabe, Kofi Annan, Morgan Freeman, Naomi Campbell ve Paris Hilton da vardı.2006'da şampiyonluğa ulaşan İtalya'nın kaptanı Fabio Cannavaro, bir çanta içinde kupayı getirdi ve sahada hazırlanan yerine koydu. Cannavaro'nun sahayı terk etmesinin ardından, "ırkçılığa hayır" yazılı siyah bir tişört giyen Jimmy Jump lakaplı gösterici sahaya girerek kupaya kırmızı bir şapka takma eyleminde bulunmaya çalışsa da güvenlik görevlileri tarafından uzaklaştırıldı.


=== Birinci yarı ===

Yerel saatle 8.30'da (UTC+03.00) başlayan maç esnasında hava sıcaklığı 14 °C, nem oranı ise %34'tü. Hollanda'nın başlama vuruşunu yaptığı maçta, ilk gol pozisyon 5. dakikada yaşandı. Giovanni van Bronckhorst'un Xabi Alonso'ya yaptığı faul sonucu kazanılan serbest vuruşta, Xavi'nin ceza sahasına ortaladığı topu kafayla kalenin sol alt köşesine gönderen Sergio Ramos'un vuruşunu kaleci Maarten Stekelenburg atlayarak kurtardı. Gerard Piqué, dönen topu David Villa'ya göndermeye çalışsa da kaleci ve defans araya girerek topu uzaklaştırdı. İki dakika sonra Alonso'nun hatası sonucu topu kapan Dirk Kuyt'ın yaklaşık 23 m'den çektiği şut Iker Casillas'ın kontrolünde kaldı. 11. dakikada sağ kanattan gelen Ramos'un ceza sahası içinde Kuyt'ı çalımlamasının ardından yaptığı vuruş, kale sahasındaki John Heitinga tarafından kornere uzaklaştırıldı. Korner vuruşunu paslaşarak kullanan İspanya'da Alonso'nun ceza sahası içine gönderdiği ortada topla buluşan Villa'nın yarım volesi yan ağlarda kaldı. 15. dakikada Robin van Persie, Joan Capdevila'ya yaptığı faul sonrası maçtaki ilk sarı kartı gördü. İki dakika sonra Carles Puyol da Arjen Robben'e yaptığı faulden dolayı sarı kartla cezalandırıldı. Bu faul sonrasında doğan serbest vuruşta topun başına geçen Wesley Sneijder'in yaklaşık 23 m'den kaleye gönderdiği top Casillas'ta kaldı.22. dakikada Andrés Iniesta'ya yaptığı faulden ötürü Mark van Bommel, 23. dakikada ise Kuyt'a yaptığı faulden ötürü Ramos sarı kart gördü. 27. dakikada Nigel de Jong'un, Alonso'nun göğsüne attığı tekme de sarı kartla sonuçlandı. 33. dakikada Puyol ile çarpışan Casillas, oyuncunun tedavi görebilmesi için topu taca yolladı. Tedavinin tamamlanmasının ardından kullanılan taç atışı sonrası centilmenlik gereği topu Casillas'a göndermek isteyen Sneijder'in vuruşu beklenmedik biçimde sekip kaleciyi aştı ve Casillas'ın parmaklarıyla topa dokunmasıyla kalede tehlike yaratabilecek bir top kornere gitti. Korner vuruşunda Hollandalılar topu İspanya'ya iade etti. 37. dakikada Hollanda'nın kullandığı köşe vuruşunda  önce van Bommel, devamında ise Heitinga'nın istediği gibi vuramadığı top auta çıktı. 38. dakikada Pedro'nun tek başına topu sahanın dikine sürmesinin ardından ceza sahası dışından çektiği şut, kalenin yanından auta çıktı. 45+1. dakikada İspanya ceza sahasının sol üst köşesinde topla buluşan Robben'in çektiği şutu, kalenin sol alt köşesine atlayan Casillas kornere çeldi. İki dakika kayıp zamanın oynandığı ilk yarı golsüz eşitlikle sona erdi.


=== İkinci yarı ===
İkinci yarıya İspanya başladı. 48. dakikada Xavi'nin ceza sahasına ortaladığı köşe vuruşunda Puyol'un yaptığı kafa vuruşu kaleye yönelmese de Capdevila'nın önüne düştü. Kale sahasındaki oyuncu, sağ ayağıyla vurmaya çalıştığı topu ıskaladı. 52. dakikada Robben'in ceza sahası dışından çektiği şut, kalenin sol alt köşesine uzanan Casillas'ta kaldı. 54. dakikada yaptığı faul sonucu van Bronckhorst sarı kart gördü. Kaleye yaklaşık 23 m mesafeden kazanılan serbest vuruşu kullanan Xavi'nin şutu, kalenin yanından auta çıktı. 56. dakikada Villa'ya yaptığı faul sonrasında Heitinga sarı kartla cezalandırıldı. 58. dakikada Hollanda'nın kazandığı serbest vuruşta Robben'in ortasında, kale sahası içindeki Heitinga'nın yaptığı kafa vuruşu autla sonuçlansa da hakem ofsayt kararı verdi. 60. dakikada gerçekleşen maçtaki ilk oyuncu değişikliğinde, oyundan çıkan Pedro'nun yerine Jesús Navas dahil oldu.62. dakikada Sneijder'in defansın arkasına attığı topa hareketlenen Robben, ceza sahası önlerine kadar çıkan Casillas'la karşı karşıya kaldı. Ceza sahasına girmesinin ardından Robben'in yaptığı vuruşta Casillas, topu sağ ayağıyla kornere çeldi. 67. dakikada Capdevila, van Persie'ye yaptığı müdahale sonrasında sarı kart gördü. 69. dakikada sağ kanattan gelen Navas'ın yerden ortası, kale sahası içindeki David Villa ile buluştu. Villa'nın şutu kaleciyi geçse de, yerdeki Heitinga'nın ayağıyla yaptığı müdahaleyle top kornere çıktı. 71. dakikada Hollanda, maçtaki ilk değişikliğini yaptı ve Kuyt'ın yerine Eljero Elia oyuna girdi. 74. dakikada, kaleye yaklaşık 23 m uzaklıkta kazanılan serbest vuruşta Villa'nın kaleye gönderdiği top, kalenin üstünden auta çıktı. 77. dakikada Villa'nın ceza sahası içinden yaptığı şut, defansın müdahalesiyle kornere çıktı. Aynı dakika Xavi'nin ceza sahasına ortaladığı korner vuruşunda Ramos'un yükselerek yaptığı kafa vuruşunda top üstten auta çıktı. 83. dakikada Hollanda defansından uzaklaştırılan topa van Persie kafayla dokundu. İspanya savunmasının arkasına sarkan topa Puyol ile Robben hareketlenirken, rakibini geçerek topu kontrol eden Robben, karşı karşıya kaldığı Casillas'ı çalımlamak istese de, ceza sahasının önüne kadar çıkan kaleci buna izin vermedi. Robben, Puyol'un kendisine faul yaptığına dair hakeme yaptığı itirazdan ötürü sarı kart gördü. 87. dakikada Alonso'nun yerine Cesc Fàbregas oyuna dahil oldu. Maçın normal süresi 0-0 berabere sona erdi.


=== Uzatma süresi ===
95. dakikada Iniesta'nın savunma arkasına attığı pasta topla buluşup ceza sahasına giren Fàbregas'ın Stekelenburg'la karşı karşıya çektiği şutu, kaleci bacağıyla kurtardı. 96. dakikada Hollanda'nın kullandığı korner vuruşunda ceza sahasına gelen ortada Casillas, Fàbregas ile çarpışarak dengesini kaybetti. Yükselen Joris Mathijsen'in kafa vuruşunda top, direğin üzerinden auta çıktı. 99. dakikada van Bronckhorst, topla ceza sahasına giren Iniesta'ya şut şansı vermedi. Aynı dakikada oyundan çıkan de Jong'un yerine oyuna Rafael van der Vaart girdi. 101. dakikada topla ceza sahasına giren Navas'ın şutu, van Bronckhorst'tan sekip yan ağlarda kaldı. 104. dakikada topla ceza sahasına yönelen Fàbregas'ın ceza yayı üzerindeyken yerden yaptığı vuruş, direğin yanından auta çıktı. 105. dakikada van Bronckhorst, yerini Edson Braafheid'e bırakırken Hollanda'nın yeni kaptanı van der Vaart oldu.
Uzatma devrenin ikinci yarısına İspanya, Villa-Fernando Torres değişikliğiyle başladı. 109. dakikada, savunmanın arkasına koşan Iniesta'ya yaptığı faulün sonrasında ikinci sarı kartı gören Heitinga, kırmızı kartla oyun dışı kaldı. Xavi'nin kullandığı serbest vuruşta ise top kalenin üzerinden auta çıktı. 111. dakikada Gregory van der Wiel, Iniesta'ya yaptığı faul nedeniyle sarı kart gördü. Xavi'nin ceza sahasına ortaladığı serbest vuruşta Stekelenburg, topu yumruklayarak uzaklaştırdı. 115. dakikada Sneijder'in kullandığı serbest vuruş Fàbregas'a çarpıp dışarı çıksa da, hakem Webb aut kararı verdi. Aut vuruşuyla başlayan İspanya atağında, ceza yayında topla buluşan Fàbregas'ın attığı pası ceza sahası içinde kontrol eden Iniesta, kale alanının sağ çapraz köşesi dışından yaptığı vuruşla, 116. dakikada maçın tek golünü attı. Golün ardından formasını çıkararak "Dani Jarque siempre con nosotros" ("Dani Jarque her zaman bizimle") yazılı tişörtünü gösteren Iniesta ile hakeme itiraz eden Mathijsen sarı kartla cezalandırıldı. 120+1. dakikada Xavi, hakemin maçı durdurmasının ardından topu uzağa vurduğu için sarı kart gördü. Kalan sürede gol olmayınca maç, İspanya'nın 1-0'lık galibiyetiyle sona erdi.


=== Ayrıntılar ===


=== İstatistikler ===


== Maç sonrası ==

Tarihinde ilk kez Dünya Kupası şampiyonluğuna ulaşan İspanya, bu sonuçla FIFA Dünya Sıralamasında birinci; Hollanda ise ikinci sıraya yükseldi. Kupayı kazanan 8. farklı ülke olan İspanya, İngiltere ve Fransa ile birlikte birer şampiyonluk yaşayan üç takımdan hâline geldi. İspanya, Avrupa Futbol Şampiyonası'nı kazandıktan sonraki ilk Dünya Kupası'nda zafere ulaşan 2. ülke oldu. Bunu başaran ilk takım, sırasıyla 1972 Avrupa Şampiyonası'nı ve 1974 Dünya Kupası'nı kazanan Batı Almanya olmuştu. Kendi kıtası dışındaki bir turnuvada şampiyonluğa ulaşan ilk Avrupa ülkesi olan İspanya, aynı zamanda Dünya Kupası şampiyonluklarında Avrupa ülkelerini, Güney Amerika ülkelerine karşı 10-9 öne geçirdi. Hollanda ise, yükseldiği finallerin dördünü kaybeden Almanya'nın ardından, finalde en fazla kaybeden ikinci takım oldu. Dokuzu Hollanda'ya, beşi ise ise İspanya'ya olmak üzere gösterilen on dört kartla maç, Batı Almanya ile Arjantin arasında oynanan ve altı kartın çıktığı 1986 finalini geride bırakarak en çok kart çıkan Dünya Kupası finali oldu. -
Maçın sona ermesiyle birlikte İspanyol oyuncular, ödül töreni için kırmızı formalarını giydi. Bu formalardaki logonun üzerinde, Dünya Kupası şampiyonluğunu temsil eden bir yıldız da işliydi. İspanyol oyuncular, ikincilik madalyasını almak üzere hareketlenen Hollandalı oyuncular için bir şeref kıtası oluşturdu. Hollanda takımı mensuplarının madalyalarını almalarının ardından İspanyollar, Xavi'nin önderliğinde madalyalarını aldı. Sıranın sonundaki takım kaptanı Casillas, Zuma ve FIFA başkanı Sepp Blatter'in elinden kupayı aldı. Casillas kupayı kaldırdığı sırada stadyumda, turnuvanın resmî marşı "Sign of a Victory"nin bir bölümü çalındı. Maçın adamı Iniesta seçilirken Altın Eldiven ödülünü Casillas, Fair Play Ödülü'nü ise İspanya takımı kazandı. Sahadaki kutlamalar esnasında takımın Katalan oyuncularından Puyol ve Xavi, Katalonya bayrağı da taşıdı.Hollanda teknik direktörü Bert van Marwijk, maçtan sonra yaptığı açıklamada, takımının maçın öneminden dolayı çok hata yaptığını, fakat İspanya'nın sert oyununun da bunda etkili olduğunu söyledi. İspanya teknik direktörü Vicente del Bosque ise maçın çok gergin geçtiğini ve İspanya'nın bu şampiyonluğu hak ettiğini söyledi. Maçtaki golün sahibi Iniesta, attığı golden sonra gösterdiği tişörtündeki "Dani Jarque: Siempre con nosotros" ("Dani Jarque her zaman bizimle") yazısıyla attığı golü, 8 Ağustos 2009'da geçirdiği kalp krizi sonucu ölen futbolcu Dani Jarque'ye armağan etti. Sergio Ramos ve Jesús Navas ise giydikleri tişörtle kazandıkları kupayı, Ağustos 2007'de aynı nedenden dolayı maç esnasında ölen Antonio Puerta'ya adadılar.13 Temmuz'da ülkesine dönen İspanya takımı, ilk olarak İspanya Kralı Juan Carlos ve kraliyet ailesi, daha sonra da Başbakan José Luis Rodríguez Zapatero tarafından kabul edildi. Hemen ardından üstü açık bir otobüsle, 2,5 saat boyunca Madrid'de şehir turu yapan takım, yaklaşık 1 milyon kişinin katılımıyla şampiyonluk sevincini yaşadı. Kutlamalar sonrasında, 2 kişinin hayatını kaybettiği, 400'den fazla kişinin ise yaralandığı açıklandı.Hollanda takımı Amsterdam'a döndüğünde yaklaşık 700.000 taraftar tarafından karşılandı. Takım kaptanı Giovanni van Bronckhorst ile teknik direktör Bert van Marwijk Oranje-Nassau Nişanı'na sahip oldu ve Kraliçe Beatrix tarafından şövalyelik unvanıyla onurlandırıldı.Şampiyon İspanya, FIFA tarafından €23,7 milyon ile ödüllendirilirken, ikinci Hollanda ise €19 milyonun sahibi oldu.


== Yayınlanma ==
Amerika Birleşik Devletleri'nde İngilizce yayın yapan televizyon ağlarır için maçın izlenme oranı, 2006 Dünya Kupası Finali'ne göre %41'lik bir artış gösterdi ve ülkede en çok seyredilen futbol maçı olarak tarihe geçti. ABC'de yayınlanan finali 15.545.000 kişi izledi. Bundan önceki rekor ise 26 Haziran'da, yine 2010 Dünya Kupası'ndaki Amerika Birleşik Devletleri'nin Gana'ya 2-1 kaybettiği maçta 14.863.000 izleyiciyle yaşanmıştı. Nielsen Media Research verilerine göre İspanyolca yayın yapan Univision'dan maçı izleyen 8.821.000 kişiyle birlikte, ülkedeki toplam maç izleyici sayısı yaklaşık 24,4 milyona ulaştı.ABC'de 8,1 gibi bir reyting alan final, 7,7 reyting alan 2006 finalini 0,4'lük oranla geride bıraktı. Bu sayede; 9,3'lük oranla birinci konumda bulunan Brezilya ile İtalya arasındaki 1994 Dünya Kupası Finali'nin, ikinci sıradaki Amerika Birleşik Devletleri ile Brezilya arasındaki 1994 Dünya Kupası 2. tur maçının (9,3) ve üçüncü sıradaki Amerika Birleşik Devletleri ile Gana arasındaki 2010 Dünya Kupası 2. tur maçının (8,5) ardından dördüncü sırada yer aldı. Univision'da yayınlanan finali izleyenlerin sayısı ise 2006'ya göre %49 artarak 5.903.000'den 8.821.000'e yükseldi. Bu sayede maç, Amerika Birleşik Devletleri'nde İspanyolca yayın yapan kanallar arasında; 27 Haziran 2010'daki Arjantin-Meksika maçı (9.405.000) ve 3 Aralık 2007'deki Destilando Amor finalinin (9.018.000) ardından en çok izlenen üçüncü program oldu.Maç, Kanada tarihindeki en çok izlenen futbol maçı oldu. CBC'de yayınlanan maç, BBM verilerine göre en yüksek anda 7,664 milyon olmak üzere ortalama 5,131 milyon kişi tarafından izledi. Télévision de Radio-Canada kanalından ise Fransızca yayınlanan maçı izleyen 685.000 kişiyle birlikte, Kanada'da finali izleyen kişi sayısı, 2006'ya göre %105 artış göstererek 5,816 milyon kişiye ulaştı.Final, kupanın sahibi İspanya'da rekor bir sayıyla 15,6 milyon kişiyi ekran başına topladı. Bundan önce İspanya'da en çok izlenen maç, 14,1 milyon kişinin izlediği ve İspanya ile İtalya'nın karşılaştığı 2008 Avrupa Şampiyonası çeyrek final maçıydı. Diğer finalist takım Hollanda'da maçı 9,5 milyon kişi izledi. İspanya ile oynadığı yarı final maçının 31,3 milyon kişiyi ekran başına topladığı Almaya'da finaldeki sayı 25,1 milyonda kaldı. Bu sayı Fransa'da 14,1 milyon, İtalya'da ise 13,1 milyon olarak belirlendi.


== Tepkiler ==
Maçın ardından düzenlenen basın toplantısında Hollanda teknik direktörü Bert van Marwijk Iniesta'nın golünden önceki, Hollanda lehine olan köşe vuruşunu göremeyen hakem Webb'i eleştirdi. Hollandalı oyunculardan Arjen Robben, Maarten Stekelenburg, Robin van Persie, Dirk Kuyt ve Wesley Sneijder, Webb'i İspanyolların tarafını tutmakla suçlarken, İspanyol taraftarlar ise maçtan önce Webb'in İsviçre yanlısı olduğunu dile getirdi. Eleştirmenler ise hakemin, her iki takımın da aleyhine karar verdiği yönünde birleşti.Maçın ertesi günü Johan Cruyff, El Periódico de Catalunya gazetesine yaptığı açıklamada Hollanda için "Ne yazık ki oynadıkları kirli bir oyundu." dedi ve Hollanda'yı "vahşi, sert ve anti futbol" oynamakla eleştirdi. Cruyff, oyunun başlarında iki Hollandalı oyuncunun kırmızı kartla atılması gerektiğini; fakat maçın hakemi Webb'in bunları gözden kaçırdığını sözlerine ekledi. Associated Press ise Hollandalıları "sık sık kirli oyuna başvurdukları" gerekçesiyle eleştirdi.Finalden önce Webb, turnuva boyunca gösterdiği 17 sarı kartla, bu kulvarda Japon hakem Yuichi Nishimura ile eşitti. Maçta, Hollanda'ya 9, İspanya'ya 5 sarı kart gösteren Webb, toplamda 31 karta ulaşarak turnuvanın en çok kart gösteren hakemi konumuna geldi. Turnuvanın sona ermesiyle birlikte Hollanda, oynadığı 7 maçta toplamda 22 sarı kart görürken, İspanya'da bu rakam 8'de kaldı. Bu rakamla İspanya, son dört takım içinde en az sarı kart gören takım oldu ve finalin ardından FIFA fair play ödülünün de sahibi oldu.Sam Wallace, Graham Poll ve Dermot Gallagher gibi bazı İngiliz futbol yorumcuları ise Webb'i savundu. FIFA Başkanı Sepp Blatter, Webb'in görevinin çok zor olduğunu söyledi. Hollandalı orta saha oyuncusu Nigel de Jong, Webb'i Premier League'den tanıdığını, kötü bir hakem olmadığını ve Xabi Alonso'ya yaptığı sert müdahalenin ardından kırmızı kart görmediği için şanslı olduğunu söyledi.Eski Alman futbolcu Franz Beckenbauer, her iki takımı "futbolun kötü reklamını yapmak"la suçladı. Maçın ardından İspanya'nın oynadığı futbolla ilgili görüşler çeşitliydi. Bazılarına göre İspanya'nın oynadığı futbol etkili fakat "sıkıcı" iken, bir başka kesime göre ise "güzel" idi. İspanya kadrosunda yer alan yedi futbolcunun Barcelona'da oynaması sebebiyle İspanya'nın oynadığı futbol Katalan ekibine benzetildi. Takımın orta sahasını oluşturan Barcelonalı Xavi, Iniesta ve Busquets üçlüsünün paslı oyunu İspanya'nın, 1970'lerin başında Hollanda tarafından uygulanmaya başlanan ve oyuncuların her mevkiide oynayabilmesini öngören "total futbol" adlı oyun sistemiyle oynadığına yönelik yorumlar yapıldı. Hollanda'nın oyunu için ise oluşan genel kanı; takımın sert, hırslı bir oyun sergilemesi ve birçok yerde şansının yardım etmesi yönünde oluştu.


== Kaynakça ==