revision: 28904255
title: "1996 Avrupa Salon Atletizm \u015Eampiyonas\u0131 - Kad\u0131nlar g\xFClle\
  \ atma"
url: https://tr.wikipedia.org/wiki/Emel_Dereli


---

Emel Dereli (d. 25 Şubat 1996, Karabük), Türk atlet. Disk atma ve gülle atma branşında yarışan Dereli 2012'den beri Fenerbahçe sporcusudur.
Açık havadaki 18,57 ve salondaki 18,36'lık dereceleriyle kadınlar gülle atma Türkiye rekorlarının sahibidir.


== Kariyeri ==
1996 yıkında Karabük'ün Yenice ilçesinde doğdu.  Kalaycılar İlköğretim Okulu'nda öğrenim gördü. Beden eğitimi öğretmeninin yönlendirmesiyle gülle atma sporuna başladı. 2008-2012 arasında çeşitli müsabakalarda elliye yakın madalya kazandı. Öğrenimine Zonguldak Ticaret Meslek Lisesi'nde, ardından Karabük Üniversitesi Hasan Doğan Beden Eğitim ve Spor Yüksekokulu'nda devam etti.
2010 yılında milli takıma davet edildi. 2010 ve 2011'de Balkan Yıldızlar Şampiyonası'nda ve 2011 Haziran ayında Eskişehir'de yapılan Balkan Gençler Şampiyonası'nda şampiyon oldu. 2011 Nisan ayında Sırbistan'da yapılan 23 Yaş Altı Avrupa Şampiyonası'nda bronz madalya kazandı. 2012 Temmuz ayında ise Barselona'daki Dünya Gençler Şampiyonası'nda yedinci oldu.2012 yılında Fenerbahçe'nin atletizm takımına transfer oldu. 2012 ve 2013 yıllarındaki Balkan şampiyonalarında üç gümüş madalya kazandı.
İspanya'nın Castellon kentinde yapılan 2013 Avrupa Atmalar Kış Kupası'nda 23 yaş altı kategorisinde ilk hakkında 16,78, ikinci hakkında ise 16,71'lik derece elde etti. Diğer dört hakkı faulle sonuçlanan Dereli, en iyi derecesi olan 16,78 metre ile 9 sporcu arasında ilk sırada yer aldı. Aynı yıl Ukrayna'da düzenlenen Dünya Yıldızlar Şampiyonası'nda 20,14 metrelik atışıyla gençlerde 20 metreyi aşan iki kadın sporcudan biri olarak şampiyona rekorunu kırdı. 2014 Dünya Gençler Atletizm Şampiyonası'nda 16,55 metrelik atışı ile dünya üçüncüsü olarak bronz madalya;Temmuz 2016'da Amsterdam'da düzenlenen Avrupa şampiyonasında bronz madalya kazandı. 
15 yaşından beri tüm yaş gruplarında sürekli rekor kıran Dereli, 2016'da Nurullah İvak Atmalar Kupası dahilinde İzmir’de yapılan deneme müsabakasında 18.34'lük atışıyla yeni bir U23 Türkiye rekoru kırdı. Böylece U23 kategorisinde 17.16 ile Filiz Kadoğan’a ait 13 yıllık rekoru kırılmış oldu. Dereli, bu rekorla gülle atmada hem açık hava, hem de salonda kayıtları tutulan toplam 9 ayrı rekorun tamamına sahip oldu ve “bir dalda mümkün olan tüm rekorları aynı anda elinde tutan ilk Türk atlet " unvanını aldı.  Dereli, aynı yıl Doha'da gerçekleşen Elmas Ligi müsabakasında önce 18.52, son hakkında ise 18.57'lik atışlarıyla kendine ait Türkiye rekorunu iki kere kırdı.Sporcu, 2021'in haziran ayında Romanya’da düzenlenen Avrupa Takımlar Şampiyonası 1. Lig’de kadınlar gülle atmadaki 18.50m'lik derecesiyle Tokyo 2020 Olimpiyat Oyunları'na kota kazanmıştır.


== Dereceleri ==


== Kaynakça ==


== Dış bağlantılar ==
IAAF profili 10 Temmuz 2016 tarihinde Wayback Machine sitesinde arşivlendi.
All athletics sitesi sporcu profili 10 Haziran 2015 tarihinde Wayback Machine sitesinde arşivlendi.