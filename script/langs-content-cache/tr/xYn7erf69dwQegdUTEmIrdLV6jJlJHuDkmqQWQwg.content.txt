revision: 29920786
title: "Y\u0131ld\u0131r\u0131m Keskin"
url: https://tr.wikipedia.org/wiki/Y%C4%B1ld%C4%B1r%C4%B1m_Keskin


---

Yıldırım Keskin (28 Mart 1932, Erzincan - 18 Şubat 2012, İstanbul), Türk yazar ve diplomat.


== Hayatı ==
Galatasaray Lisesi ve Lozan Üniversitesi Hukuk Fakültesi'ni bitirdi. Hukuk doktorası derecesi aldı. Yazılarını 14 yaşında gençlik dergilerinde yayımlamaya başladı, daha sonra yazıları edebiyat dergilerinde yer aldı.
1957 yılında yayımlanan ilk romanı Bir Gecenin Beyliğini tiyatro oyunları izledi. Fransızca olarak yazdığı Uzaktakiler (1960), İnsansızlar (1962), Soruşturma (1964), Tut ki Öleceksin (1974), Aklı Başında Bir Adam (1979), Çiçek Sepetli Genç Kız (1992) ve İçlerinden Hangisi (2010).
Uzaktakiler ilk önce Lozan Üniversite tiyatrosunda oynandı; daha sonra 1983 yılında Fransa’nın Toulouse kentinde “Théâtre de la Brique Rouge” tarafından yeniden sahnelendi.
Soruşturma Romenceye, İnsansızlar İtalyancaya, Tut ki Öleceksin Bulgarcaya, Aklı Başında Bir Adam Fransızca ve Yunancaya çevrildi. Aklı Başında Bir Adam 1983 yılında Korent amatör tiyatro festivalinde, "Festival" ödülünü aldı.
Öykülerinden oluşan kitabı Yoldan Geçen Adam 1992’de yayınlandı.
Ölümü Bekleyen Kent 1997 Orhan Kemal roman ödülünü aldı. Çekil Biraz da Oturayım adlı son romanı 2003’te yayınlandı.
Yıldırım Keskin edebiyat ve diplomasi anılarını iki kitapta topladı: Avrupa Yollarında Türkiye (2002) ve Zaman Akarken (2005).
2008 yılında Tiyatronun Ilkeleri adlı kitabını yayınladı.
Nihilist, gene de yaşama anlam vermeye çalışan bir yazardır. İlk romanında söylediği “Mutluluk bir yalana inanmaktır” sözünden, tüm yapıtları boyunca ayrılmamıştır. İnsan, yaşamın anlamsızlığının tam olarak bilincinde ise, iradesi ve cesareti ile varlığına bir anlam vermeyi kabul edebilir.
Diplomat olarak Yıldırım Keskin, Dışişleri Bakanlığı Kültür işleri Genel Sekreter yardımcısı [Müsteşar yardımcısı] (1978-1979), Sofya, Brazil, Lizbon ve Brüksel Büyükelçilikleri ile Batı Avrupa Birliği nezdinde Türkiye Daimi Temsilciliği görevlerinde bulundu.
Karacaahmet Mezarlığı'na defnedildi. Büyükelçi Cenap Keskin'in kardeşidir.


== Kaynakça ==