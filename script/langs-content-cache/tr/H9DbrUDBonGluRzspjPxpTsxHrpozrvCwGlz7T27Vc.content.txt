revision: 28001611
title: "\u015Eefik Avni \xD6z\xFCdo\u011Fru"
url: https://tr.wikipedia.org/wiki/%C5%9Eefik_Avni_%C3%96z%C3%BCdo%C4%9Fru


---

Şefik Avni Özüdoğru (1886, Samsun - 3 Temmuz 1960, Samsun), Türk asker ve siyasetçi.
Hüseyin Avni Bey'in oğludur. İlk öğrenimini Samsun'da, Türk ve Fransız mekteplerinde yaptı. Çok iyi İngilizce, Fransızca ve Almanca biliyordu. 1901 yılında İstanbul'daki Mühendishane-i Berrî-i Hümâyûn'a girdi ve buradan 1 Eylül 1903 yılında İstihkâm Teğmeni olarak mezun oldu. 1904 yılında Üsteğmen oldu. Harp Akademisi'ni, 26 Eylül 1906 tarihinde bitirdi. 1909-1911 yılları arasında Almanya'da meslekî eğitim ve öğrenim gördü. Balkan Savaşı başlayınca yurda döndü ve Erkânı Harp Mektebi"nde öğretmenliğe başladı. I. Dünya Savaşı başlayınca da Erzurum Müstahkem Mevkii Erkânı Harp Reisliği'ne tayin edildi. 1915 yılında Binbaşı oldu. 31. ve 17. Tümenlere kumanda etti. 1917 yılında Galiçya 4. Kolordu Erkânı Harp Reisliği'nde 46 ve 19. Tümen Komutanlıklarında bulundu. 1918 yılında Yarbay oldu. Mütareke sonrası Samsun bulunan 15. Tümen'e kumandan olarak tayin oldu. 1919 yılında Türk Kurtuluş Savaşına katıldı. Bu görevde iken "Karadeniz Mıntıkası Örfi İdare/Sıkıyönetim Kumandanı" olarak görevlendirildi. Bu görevde iken Pontus Çetelerine karşı Milis/Oymak Teşkilâtlarını kurdu.
Ankara Hükûmeti'ne katılması dolayısıyla İstanbul bulunan Kürt Mustafa ve Saray Mahkemeleri tarafından gıyabında idama mahkûm edildi. 1921 yılında emekliliğini istedi. Daha sonra Samsun'da çıkarılan Aks-ı Seda gazetesini yönetti. 1924 yılına kadar Samsun Belediye Başkanlığı yaptı. 1930 yılında Serbest Fırka Samsun İl örgütünü kurdu. Parti kapatılınca siyasi hayattan çekildi. 1946 yılında Demokrat Parti Samsun Ocak Şubesini kurdu. Parti yöneticileri ile anlaşmazlığa düşünce istifa ederek siyasi hayattan çekildi. Samsun'da bulunan Esentepe Kışlasına adı verildi.
Osmanlı Meclis-i Mebûsan II. ve III. Dönem Canik Mebusluğu, TBMM II. Dönem Canik Milletvekilliği yapmış Talat Özüdoğru'nun kardeşidir.


== Eserleri ==
Keşif
Ağır Topçuların Eğitimi


== Kaynakça ==