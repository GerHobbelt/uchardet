revision: 28909605
title: "Erdal \xD6z"
url: https://tr.wikipedia.org/wiki/Erdal_%C3%96z


---

Erdal Öz, (26 Mart 1935, Sivas - 6 Mayıs 2006, İstanbul), Türk yazar ve yayıncı.


== Hayatı ==
1935'te Sivas'ın Yıldızeli ilçesinde doğdu. 1953'te Tokat Lisesi'ni bitirdi. 1969'da Ankara Üniversitesi Hukuk Fakültesi'nden mezun oldu. Türk Dil Kurumu'nun yayın kolunda görev aldı. Türk Sinematek Derneği'nin Ankara şubesinde çalıştı.
12 Mart 1971 sonrasında üç kez tutuklandı. Yargılama sonucu aklandı. Tutuklu olduğu sürede Deniz Gezmiş ve Yusuf Aslan gibi devrimci gençlerle tanıştı ve onların öykülerini yazdı. Cem Yayınevi’nin çocuk kitapları dizisini yönetti. 1981 yılında Can Yayınları'nı kurdu.
Edebiyat yaşamına şiirle girdi. "Rasgele" başlıklı ilk şiiri İstanbul’daki Kaynak dergisinde 1952'de yayınlandı. Seçilmiş Hikâyeler Dergisi, Varlık, Yenilik, Yeditepe, Pazar Postası, a, Değişim, Emek, Cumhuriyet gibi dergi ve gazetelerde şiirlerinin yanı sıra öykü ve eleştirileri de yayınlandı. "a" dergisinin kurucuları arasında yer aldı. 1995 yılında Yaşar Kemal ile beraber Devlet Güvenlik Mahkemesi'nde yargılandı.
Eserlerinde toplum yaşamının bireylerin iç dünyasına etkilerini duygusal bir üslupla yansıttı. 1970 sonrasında toplumsal gerçekçi çizgiye yöneldi. 12 Mart döneminde hukuk dışı uygulamalarla karşılaşan tutukluların yaşamlarından yalın kesitler verdi. Baskı karşısında bireylerin yalnızlığını, direncini, umudunu etkin bir duyarlılıkla işledi.


== Ölümü ==
Erdal Öz, uzun süredir tedavi gördüğü hastanede, yakalandığı akciğer kanseri hastalığından kurtulamayarak 6 Mayıs 2006 günü saat 17:22'de hayata gözlerini yumdu. Şile Mezarlığı'na defnedildi.


== Eserleri ==


=== Roman ===
Odalarda (1960)
Yaralısın (1974)
Deniz Gezmiş Anlatıyor (1976)
Gülünün Solduğu Akşam (1986)
Odalarda (Elden geçirilmiş - 1995)
Defterimde Kuş Sesleri  (Anılar)(2003)


=== Öykü ===
Yorgunlar (1960)
Kanayan (1973)
Havada Kar Sesi Var (Yorgunlar’dan dört öykü ile birlikte, 1987)
Sular Ne Güzelse (1997)
Cam Kırıkları (2001)


=== Gezi yazısı ===
Ihlamurlar (1994)
Allı Turnam (1998)


=== Çocuk kitapları ===
Dedem Korkut Öyküleri (1979)
Alçacıktan Kar Yağar (1981)
Kırmızı Balon (1990)
Babam Resim Yaptı


== Ödülleri ==
Yaralısın ile 1975 Orhan Kemal Roman Armağanı
Sular Ne Güzelse ile 1998 Sait Faik Öykü Armağanı
1996 Türkiye Yayıncılar Birliği Düşünce ve İfade Özgürlüğü Ödülü
Cam Kırıkları ile 2001 Sedat Simavi Öykü Armağanı


== Ayrıca bakınız ==
Can Yayınları
Erdal Öz Edebiyat Ödülü


== Kaynakça ==