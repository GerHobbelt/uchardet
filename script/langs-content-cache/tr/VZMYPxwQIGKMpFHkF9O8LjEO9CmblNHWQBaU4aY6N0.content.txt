revision: 29312732
title: "Et yumu\u015Fakl\u0131\u011F\u0131"
url: https://tr.wikipedia.org/wiki/Kapuska


---

Kapuska, lahana ve et ile yapılan aş türü bir yemektir. Aslen Rus-Slavik kökenli bir yemektir, kapusta kelimesi Rusça'da lahana anlamına gelir. Rus ve Slav mutfaklarındaki hazırlanışı Türk mutfağındaki kapuskadan biraz farklıdır.


== Hazırlama ==
Kapuska'nın Türk mutfağındaki hazırlama şeklini kavrulmuş ete eklenen çiğ lahananın yahni yöntemiyle pişirilmesi olarak özetleyebiliriz. Kuşbaşı etler soğanla kavrulduktan sonra bir miktar domates veya salça eklenir. Pişen karışıma acı biber eklenir. Etli bu karışımın üzerine ince kıyılmış lahana eklenir, üzerini neredeyse örtecek kadar su eklenir. Lahana pişene kadar kısık ateşte tutulur. Elde edilen yemeğin acı, kırmızıya çalan bir suyu olur, lahanalar ise yumuşak fakat püre yumuşaklığında değildir.
Hazırlama sırasında et yerine kıyma da kullanılabilir. Daha dolgun bir lezzet için etli karışıma sarımsak eklenebilir, yemeğin suyu için et suyu veya sebze suyu kullanılabilir. Yemeğin daha besleyici olması için içine pirinç, bulgur, mercimek, nohut gibi bakliyat eklenen tarifler de mevcuttur. Aş türü bir yemek olduğu için bereketi pirinç ve patates eklenerek arttırılabilir. Renk vermesi için acı veya tatlı doğranmış kırmızı dolmalık biber eklenebilir.


== Sunum ==
Kapuskanın kendine özel bir sunumu yoktur. Sulu bir yemek olduğu için çukur tabağa servis edilmesi tercih edilir. Yanında sirke veya limon suyu servis edilebilir.