revision: 27507597
title: A Woman of the Sea
url: https://tr.wikipedia.org/wiki/Edna_Purviance


---

Olga Edna Purviance, (21 Ekim 1895 - 11 Haziran 1958) Amerikalı oyuncu ve 1915 - 1923 yılları arasında Charles Chaplin filmlerinin baş kadın oyuncusudur.
Chaplin tarafından San Fransisco'da sekreterlik yaptığı sırada keşfedilmiştir. 1916-1926 yılları arasında otuzun üzerinde filmde Chaplin'le birlikte çalışmıştır.


== Yaşamı ==
Edna Purviance, 21 Ekim 1895'te Louis ve Madison Gates Purviance çiftinin çocuğu olarak Paradise Valley, Nevada'da dünyaya geldi. Edna henüz üç yaşındayken ailesinin Nevada'daki Lovelock'a taşındığı ve bir otel sahibi olduğu sanılmaktadır. Anne babasının 1902'deki ayrılığının ardından annesi Robert Nurnberger adlı bir Alman ile evlendi. Edna genç kızlığı sırasında yetenekli bir piyanistti. Daha sonra San Fransisco'daki bir ticaret okulu olan Heald Business College'e kaydolup ailesinden ayrıldı ve oraya yerleşti.1915 yılında Charlie Chaplin, Essenay Studios'daki ikinci filmi için San Fransisco'ya bir saatlik mesafede Niles, Kaliforniya'daki stüdyolarda çalışıyordu. A Night Out filmi için yeni bir yüz arayan Chaplin, bazı iş arkadaşlarının San Fransisco'daki Tate's Café'de gördükleri Purviance'yi tavsiye etmeleri üzerine onunla bir buluşma ayarladı. Chaplin, Edna'yı güzel bulsa da onun çektiği komedi filmleri için biraz fazla ciddi bir havası olduğunu düşündü. Yine de filminde hoş bir genç kızın bulunmasının iyi olacağını göz önünde bulundurarak onunla anlaşma imzalamaya karar verdi.Edna Purviance ve Chaplin 1915-1917 yılları boyunca Essenay, Mutual Film Corporation ve First National için çalıştılar ve bu süre içinde yakınlaşarak sevgili oldular. Purviance bu dönemde 1921 yılı klasiği The Kid de dahil olmak üzere Chaplin ile birlikte 34 filmde yer aldı. Purviance'nin Chaplin ile son filmi olan A Woman of Paris'te Chaplin filmi sadece yönetmiş, filmde görülmemişti. Bu film Purviance'in ilk başrolüydü. Chaplin'in bu filmde görülmemesinin nedeninin Chaplin'in Edna Purviance'ye beyaz perdede tek başına ayakta kalabilmesi ve seyirci tarafından iyice kabullenilmesi için yardımcı olmaya çalışması olduğu söylenir. Zira ikilinin ilişkisi sonlanmak üzeredir ve Chaplin bir yönetmen olarak dramatik bir film yapmaya çalıştığı kadar, Edna Purviance'e de kendi ayakları üstünde durabilmesi için destek olmaya çalışmıştır. Film Chaplin'e pek iyi bir hasılat getirmez; zira hem seyircinin alışık olduğu Chaplin komedilerinin çok uzağındadır hem de perdede Chaplin yoktur.Edna Purviance bundan sonra da A Woman of the Sea, Education de Prince, France gibi filmlerde oynadı. Fakat kariyerini başlangıçtaki hızıyla sürdüremedi ve bir süre sonra da sahne hayatından uzaklaştı. Chaplin Edna'nın 1958'deki ölümüne dek ona maaş ödemeyi sürdürdü.
Edna Purviance her ne kadar Chaplin ile birlikte olduğu dönem filmleri ile ünlü olsa da özel yaşamı Chaplin ile sınırlı kalmamıştı. 1938 yılında Pan-American Havayolları pilotu olan John Squire ile evlenmiş ve 1945'te kocasının ölümüne dek evli kalmışlardır. Ölümünden yıllar sonra daha önce gösterime girmemiş olan The Sea Gull adlı filmi gün ışığına çıkmıştır.
Edna Purviance 11 Haziran 1958'de gırtlak kanseri edeniyle 62 yaşında hayatını kaybetti ve Kaliforniya'daki Grand View Memorial Park Cemetery de toprağa verildi.


== Kariyeri ==
Edna Purviance Charles Chaplin'in sessiz filmlerinin çoğunda başkadın oyuncu olarak oynayıp acımasız ve düşman bir ortama karşı koymaya çalışan, çekingen ve saygın bir genç kızı canlandırdı. A Night Out, (Dışanda Bir Gece, 1915), The Champion (Şampiyon, 1915), A Woman (Bir Kadın, 1915), The Kid (Yumurcak, 1921), The Pay Day, (Maaş Günü, 1922), The Pilgrim (Hacı, 1923), A Woman of Paris (Parisli Kadın, 1923), Monsieur Verdoux (1947) ve Limelight (Sahne Işıkları, 1952)'nin öne çıktığı filmlerinde olağanüstü duyarlıklı, usta bir sessiz sinema oyuncusu olup sevecen ideal kadını kusursuz bir biçimde canlandırmıştır.


== Filmleri ==


== Ayrıca bakınız ==
Slapstick
Sessiz film


== Kaynakça ==
[1] 22 Şubat 2008 tarihinde Wayback Machine sitesinde arşivlendi. www.ednapurviance.org
[2] 25 Aralık 2007 tarihinde Wayback Machine sitesinde arşivlendi. www.nevadaweb.com


== Dış bağlantılar ==
[3]17 Ekim 2017 tarihinde Wayback Machine sitesinde arşivlendi. Edna Purviance, IMDB
[4] 21 Kasım 2007 tarihinde Wayback Machine sitesinde arşivlendi. Edna Purviance, NNDB
[5]4 Şubat 2012 tarihinde Wayback Machine sitesinde arşivlendi. Edna Purviance'ın biyografisi (İngilizce)


== Notlar ==