revision: 24550207
title: "K\u0131br\u0131s iskemlesi"
url: https://tr.wikipedia.org/wiki/K%C4%B1br%C4%B1s_iskemlesi


---

Kıbrıs iskemlesi ya da hasır iskemle, Kıbrıs'a özgü, sazların örülmesi ile üretilen bir oturak türü. Tarihi 1800'lere kadar gitmektedir. Adada hasır iskemleye dair ilk bilgiler 1839 yılına tarihlenmektedir. Kıbrıs'ta ilk hasır iskemle atölyesini 1949 yılında İskemleci Nevzat Salih kurmuştur.Kıbrıs'ın hasır iskemleleri Kıbrıs toplumunun önemli bir kültürel ögesidir. Hem Kuzey'de hem de Güney'de üretilir. Doğal olarak, sazlıklardan elde edilen sazların sap kısmından üretilmektedir. İklim şartlarının uygun olduğu dönemlerde iskemlelerin hammaddesi olan sazlar Kıbrıs'ta yetiştirilmekteydi. İklimdeki değişmeler ve sulak alanların ıslahı nedeniyle Kıbrıs dışından, özellikle de Türkiye'den hammadde sağlanmaya başlamıştır. Yapım sürecinden dolayı doğal klima işlevi görmektedir.Kıbrıs'ın güneyindeki lokantalarda hasır iskemle kullanımı devlet tarafından zorunlu tutulmaktadır. Bu sayede, geçimini hasır iskemleden sağlayan işletmeler mevcudiyetini sürdürebilmektedir. Bazı iskemle atölyeleri 60 yıldan uzun bir süredir iskemle örme işlerini sürdürmektedir. Mesleğin en önemli ve son temsilcilerinden olan İskemleci Nevzat Salih'in oğlu Özkan Öke, hasır iskemlelerin tarihe karışmak üzere olduğunu belirtmektedir. Özkan Öke, hasır iskemleleri tarif ederken, her bir iskemlenin 40 yıllık ömrü olduğunu ve her birinin 200 kilograma kadar yük kaldırabileceğini belirtmektedir.


== Kaynakça ==