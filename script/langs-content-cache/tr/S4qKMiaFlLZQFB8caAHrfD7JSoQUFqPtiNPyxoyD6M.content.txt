revision: 29135943
title: "H\xFCseyin Sermet"
url: https://tr.wikipedia.org/wiki/H%C3%BCseyin_Sermet


---

Hüseyin Sermet (d. 30 Ağustos 1955, İstanbul), Türk piyanist ve besteci.


== Yaşamı ==
1955 yılında İstanbul'da doğdu. Babası caz müzisyeni Cüneyt Sermet, annesi Nurseli Sermet'tir.Küçük yaşta piyano dersi almaya başladı. İlköğrenimine babasının görevi nedeniyle taşındıkları Ankara'da devam etti. 1965 yılında Ankara Devlet Konservatuvarı'na kabul edildi ve  Ferhunde Erkin'in öğrencisi oldu. Harika Çocuk Yasası kapsamına alındıktan sonra  Ahmed Adnan Saygun ve Ulvi Cemal Erkin'in öğrencisi oldu.  1968 yılında Harika Çocuk Yasası kapsamında  eğitimini  Fransa'ya Paris Konservatuvarı'nda sürdürmek üzere Türk hükûmeti tarafından Fransa'ya gönderildi. Paris Konservatuvarı'nda piyano eğitimini tamamladıktan sonra Fransa'da kalarak ailesinin desteğiyle yüksek oda müziği, yüksek analiz, armoni, kontrpuan, bestecilik sınıflarına devam etti. Olivier Messiaen ile bestecilik, Thierry de Brunhoff ve Nadia Boulanger ile piyano çalıştı. Daha sonra Londra'da Maria Curcio ile çalışmalarına devam etti.
Eğitimini tamamladıktan sonra uluslararası yarışmalara katılarak dereceler elde etti. Bu yarışmalardan sonra Budapeşte'de, Stockholm'de, Detroit'te, Londra İngiliz Oda Orkestrasıyla, Filarmoni Orkestrası’yla birer ve İsviçre’de iki konser verme, Salzburg Festivali’ne katılarak Almanya’da ve başka kentlerde konser verme olanağı buldu. 1976'da İspanya'da Santander Yarışması'nda birinci olduktan sonra 4 yıl yarışmalara katılmaya ara verdi. 1980'de İtalya'da Ferruccio Busoni Uluslararası Piyano Yarışması'na katılıp birinci oldu ve ardından Monako Müzik Akademisi'nde piyano öğretmenliğine başladı. 1980-1989 arasında bu kurumda öğretmenlik yaptı."Evrensel boyutlu bir sanat dalında Türkiye'nin temsil edilmesindeki üstün başarıları nedeniyle", 1988 yılında Boğaziçi Üniversitesi tarafından fahri doktora unvanı verildi. 1991 yılında ise Türkiye Cumhuriyeti Devleti tarafından "devlet sanatçısı" unvanına layık görüldü.


== Yarışmalar ==


== Kariyer ==
Hüseyin Sermet Milano'dan Meksika'ya, Londra'dan Tokyo'ya, Paris'ten Sao Paolo'ya, dünyanın birçok önemli şehrindeki tanınmış konser salonlarında konserler vermiş ve Santander'den Yokohoma'ya, İstanbul'dan Monte Carlo'ya birçok ünlü festivallere konuk olmuştur. İçlerinde Mstislav Rostropovich, Yuri Bashmet, Maria Jõao Pires, Ruggero Raimondi ve Michel Portal'ın da bulunduğu tanınmış sanatçılarla,  Alain Lombard, Antal Doráti, Lorin Maazel, Semyon Bychkov, Lawrence Foster, Rafael Frühbeck de Burgos, Yoël Levi, Ferdinand Leitner, Emmanuel Krivine ve Naoto Otomo gibi önemli orkestra şefleri ve  Paris , Lyon Senfoni Orkestrası, Orchestre de l’Île de France, Monte Carlo Opera Orkestrası, Detroit Senfoni Orkestrası, Belçika Ulusal Senfoni Orkestrası, Liège Senfoni Orkestrası,  Tokyo Senfoni Orkestrası, Yomiuri Nippon Senfoni Orkestrası, NHK Senfoni Orkestrası, New Japan Filarmoni Orkestrası, Bergamo-Brescia Oda Orkestrası, İngiliz Oda Orkestrası, Lozan Oda Orkestrası, Katowice ve Krakow Oda Orkestraları, Moskova Radyo Senfoni Orkestrası ve Bavarya Radyo Senfoni Orkestrası gibi toplıuluklarla beraber konserler vermiştir.


== Eserleri ==
Virtuozluğu kadar besteciliğiyle de tanınan Sermet'in eserlerinden “Réminiscence”  1997'de Empéri Festivalinde çalınmış ve France Musique radyosundan yayınlanmıştır. Tokyo Senfoni Orkestrası tarafından sipariş edilen orkestra eseri “Dream and Nightmare”in prömiyeri 2004'te, İş Bankası tarafından sipariş edilen eseri “Sculptures”ın prömiyeri ise 2006'da yapılmıştır.


== Kayıtları ==


== Ödüller/Payeler ==
1988: Boğaziçi Üniversitesi Fahri Doktorası
1991: Türkiye Cumhuriyeti Devlet Sanatçısı unvanı
1998: Marmara Üniversitesi Fahri Doktorası
2012: İstanbul Kültür Sanat Vakfı Müzik Festivali'nin 40.Yıl Onur Ödülü


== Kaynakça ==


== Dış bağlantılar ==
Profile at the 2003 Year if Turkey in Japan webpage
https://www.adapinternational.org/
https://huseyinsermet.com 9 Kasım 2021 tarihinde Wayback Machine sitesinde arşivlendi.