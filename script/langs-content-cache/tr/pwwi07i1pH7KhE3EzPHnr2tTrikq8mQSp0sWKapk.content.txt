revision: 29729772
title: George Weah
url: https://tr.wikipedia.org/wiki/George_Weah


---

George Weah (d. 1 Ekim 1966, Monrovia), Liberyalı eski futbolcu ve siyasetçidir. Weah, 1985 ile 2003 yılları arasında profesyonel olarak futbol oynamış ve forvet mevkiinde forma giymiştir. Futbol kariyerinin ardından siyasete atılan Weah, 22 Ocak 2018 tarihinden itibaren Liberya'nın devlet başkanı olmuştur.


== Futbol kariyeri ==
1985-86 sezonunda Liberya ligi takımlarından Invincible Eleven oynarken 23 maçta 24 gol atmasından sonra Kamerun takımı  Tonnerre Yaoundé'ye transfer oldu. Arsène Wenger'in gözlemcileri tarafından keşfedilmesi üzerine Avrupa'daki futbol hayatına 1988-89 sezonunda Fransa'nın Monaco takımında başlayan Liberyalı oyuncu Weah, bu kulüpte geçirdiği 4 sezonda 103 maça çıktı ve 47 gol kaydetti. Sonra, 1992-93 sezonunda Paris Saint-Germain takımına transfer oldu.
Paris SG takımında 96 maçta 32 gole ulaştı ve Fransa'daki ilk şampiyonluğunu elde etti. Takımın yarı final oynadığı 1994-95 sezonunda UEFA Şampiyonlar Ligi'nin gol kralı da oldu. Geçirdiği 3 başarılı sezonun ardından 1995-96 sezonunun başında İtalya'nın seçkin kulübü AC Milan'a transfer olup ilk sezonunda attığı 11 golle takımının en golcü futbolcusu olan ve aynı yıl FIFA tarafından ‘Yılın Futbolcusu’ seçilen Weah, bu unvana layık görülen ilk Afrikalı futbolcu oldu.
Bu prestijli ödülün yanı sıra 1989, 1994 ve 1995 yıllarında Yılın Afrikalı Futbolcusu ödüllerini, 1995 yılında Avrupa'da Yılın Futbolcusu ödülünü (ki ‘Ballon d'Or’ olarak da bilinen bu ödül ilk kez bir Afrikalı oyuncunun oluyordu), 1996 yılında ‘FIFA Fair Play’ ödülünü ve 1998 yılında ‘Yüzyılın Afrikalı Oyuncusu’ ödülünü alan Weah, Afrika’nın yetiştirdiği en büyük futbolcu olarak tarihe geçti.
Bu parlak futbol kariyerini İngiltere’nin Chelsea ve Manchester City, Fransa'nın Marsilya ve Birleşik Arap Emirlikleri’nin El-Cezire takımlarında geçirdiği kısa sürelerle noktaladı.


=== Millî takım kariyeri ===
60 kez Liberya millî takım formasını giymiş olan Weah, bu maçlarda 22 gol atmıştır.


== Siyasi kariyeri ==
2003 yılında biten İkinci Liberya İç Savaşı’nın ardından 2005 yılında gerçekleştirilen devlet başkanlığı seçimlerinde adaylığını koydu. Söz konusu seçimlerde Weah her ne kadar ilk turda %28,3 ile en çok oyu alarak ikinci tura kalsa da, ikinci tur seçimlerinde %40,6 oy alarak ikinci sırada kalmış, başkanlığı rakibi Ellen Johnson Sirleaf elde etmiştir.
2014 yılında gerçekleştirilen senatör seçimlerinde Montserrado County Senatörü olarak seçilen Weah, Ocak 2015 itibarıyla söz konusu görevine başlamıştır.
2017 seçimlerinde yeniden devlet başkanlığına adaylığını açıklayan Weah, söz konusu yıl gerçekleştirilen seçimlerde ilk turda %38,4 oy ile birinci olmuş ve gerçekleştirilen ikinci tur seçimlerinde de oyların %61,5'ini elde ederek Liberya'nın yeni devlet başkanı olmuştur.
22 Ocak 2018 tarihinde başkent Monrovia'da gerçekleştirilen yemin töreninde yemin ederek görevi önceli Ellen Johnson Sirleaf'dan devralarak makama gelmiştir.


== Kaynakça ==