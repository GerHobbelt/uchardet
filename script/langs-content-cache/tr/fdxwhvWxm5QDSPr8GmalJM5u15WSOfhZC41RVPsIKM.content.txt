revision: 27762427
title: Lombak
url: https://tr.wikipedia.org/wiki/Lombak


---

Lombak, 2001-2009 yılları arasında Türkiye'de yayımlanmış aylık mizah dergisidir. İmtiyaz sahibi, sorumlu yazı işleri müdürü ve editörü Bahadır Baruter'di. Baruter aynı zamanda dergiyle aynı adı taşıyan bir bölümü de hazırlıyordu.
Bahadır Baruter, 1990 yılında Limon dergisinde mizah yazarı Kemal Kenan Ergen'in esprilerini kullanarak Lombak köşesini çizmeye başladı. Çizilmeye başlandığı andan itibaren çok sevilen ve popülerliğini uzun yıllar koruyan köşenin esprilerini kısa bir süre Kemal Kenan Ergen, sonra yine kısa bir süre Ömer Pınar, daha sonra da köşenin sabit espricisi olarak Fatih Solmaz buldu. Esprileri kadar çizgi tarzı ile de akılda kalan Lombak köşesinin karikatürleri yine Lombak isimli pek çok karikatür albümünde kitap olarak yayınlandı.
1996 yılında L-Manyak dergisinin editörü olan Bahadır Baruter, 2001 yılında L-Manyak çizerlerinin pek çoğuyla birlikte L-Manyak'tan ayrılarak kendi dergisini kurdu ve bu dergiye de Lombak ismini verdi. Lombak dergisi L-Manyak'ın format ve içerik olarak aynısı ve devamı oldu. Kötü Kedi Şerafettin, Kunteper Canavarı, Cihangir'de Bir Ev, Zavallı Polat, Lombak Şehitleri, Tübitak, Prifesör Lepistes, İsmail, Tuğçe gibi çizgi roman eserlerine yer veren Lombak dergisi, çıkış yıllarında iyi bir satış yakaladıysa da ilerleyen yıllarda çeşitli kopmalar yaşayarak enerjisini yitirdi. Derginin içerisinde 4 sayfadan ibaret olan "Kemik" bölümü daha sonra bir dergi olarak yayımlanmaya başladı.Lombak çalışanları aynı anda Kemik dergisinde eserlerini icra etmeye başladılar.Her iki dergi 2009 yılında yayın hayatına veda etti.
Karikatür köşesi Lombak, derginin kapanmasından sonra Penguen dergisinde yayınlanmaya devam etmiş, fakat Penguen dergisi de 2017 tarihinde kapanmıştır.