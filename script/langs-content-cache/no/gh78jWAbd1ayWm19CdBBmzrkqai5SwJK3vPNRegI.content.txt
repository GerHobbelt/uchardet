revision: 22756401
title: Diepperaidet
url: https://no.wikipedia.org/wiki/Diepperaidet


---

Diepperaidet (også kjent som slaget ved Dieppe og Operasjon Jubilee) var en alliert landgangsaksjon under den andre verdenskrig ved det naziokkuperte havnebyen Dieppe i nordlige Frankrike den 19. august 1942. Planen var å holde byen i et kortere tidsrom og dermed skaffe seg viktig informasjon om tysk taktikk samt å sikre seg fanger som man kunne få informasjon fra. Dessuten var det planlagt at de allierte luftforsvarene skulle lokke det tyske Luftwaffe inn i en planlagt felle. Det skjedde ikke, og førte til store tap for de allierte. Raidet var et taktisk tap, men en strategisk seier for de allierte, da tysk frykt for invasjon førte til overføring av styrker til Frankrike.


== Bakgrunn ==
Angrepet ble gjennomført på nordkysten av Frankrike den 19. august 1942 kl. 17 på ettermiddagen og ved 22:50 om kvelden ble de allierte kommandantene tvunget til å gi ordre om retrett. Over 6 000 infanterister, hovedsakelig kanadiere, støttet av Calgary-regimentet med 1. kanadiske tankbrigade og en sterk styrke av den britiske marine og en mindre fra det britiske flyvåpenet gjorde landgang. Hele styrken involverte 5 000 kanadiere, 1 000 briter, og 50 amerikanere fra US Army Rangers.Målet var å erobre og holde på en viktig havn for en kort tid, både for å bevise at det var mulig og for å samle etterretning og informasjon. Ved tilbaketrekningen aktet de allierte også å ødelegge kystforsvaret, havnestrukturene og alle strategiske bygninger. Angrepet hadde også en målsetting å løfte krigsmoralen og demonstrere den faste forpliktelsen til Storbritannia for å opprette en vestlig krigsfront i Europa.
De allierte klarte knapt å oppnå noen av disse målene. Den allierte kanonstøtten var meget utilstrekkelig og landgangsstyrken ble fanget inne på stranden av hindringer og tysk beskytning. Mindre enn 10 timer etter den første landgangen var de allierte troppene enten blitt drept, evakuert eller etterlatt for å bli tatt til fange av tyskerne. Istedenfor å demonstrere beslutning, viste den blodige fiaskoen verden at de allierte ikke kunne håpe på å invadere Frankrike på lang tid. En del etterretning ble dog oppnådd, inkludert elektronisk informasjon.


== Etterspill ==
Av de 6 086 soldatene som kom seg i land ble 3 367 (bortimot 60 prosent) enten drept, såret eller tatt til fange. Det britiske flyvåpenet klarte ikke å lure det tyske flyvåpenet Luftwaffe inn i åpen kamp, og mistet 106 fly (minst 32 til luftvernskyts eller ulykker), sammenlignet med 48 som tyskerne tapte. Den britiske marinen tapte 33 landgangsfartøyer og et krigsskip av typen jager. Hendelsene påvirket forberedelsene for invasjon av franske Nord-Afrika (Operasjon Torch) og landgangen i Normandie (Operasjon Overlord), D-dagen.
Ifølge historikerne David M. Glantz og Jonathan M. House var Diepperaidet et taktisk nederlag, men en strategisk suksess, da det førte til at Tyskland overførte mer styrker til Frankrike, enheter som ellers kunne vært satt inn på østfronten eller i Nord-Afrika.


== Referanser ==


== Kilder ==
Franks, Norman L.R. (1998): Royal Air Force Losses of the Second World War. Volume 2. Operational Losses: Aircraft and crews 1942–1943. London: Midland Publishing Limited, ISBN 1-85780-075-3
Glantz, David M. og House, Jonathan M., When Titans Clashed, University Press of Kansas, 2015, ISBN 978-0-7006-2121-7
Hamilton, Nigel (1981): Monty: The Making of a General, London: Hamish Hamilton Ltd., ISBN 0-241-10583-8


== Eksterne lenker ==
(en) Dieppe Raid – galleri av bilder, video eller lyd på Commons

WWII: The Dieppe Raid - Canada at War Arkivert 10. februar 2012 hos Wayback Machine. — foto, video, informasjon og mer
«The Dieppe Raid», The Canadian Encyclopedia
«Raid on Dieppe», Military History Online