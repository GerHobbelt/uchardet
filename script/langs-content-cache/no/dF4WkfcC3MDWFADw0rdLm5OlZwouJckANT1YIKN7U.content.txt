revision: 18475804
title: Ankhises
url: https://no.wikipedia.org/wiki/Ankhises


---

For asteroiden Anchises, se 1173 Anchises
Ankhises (gresk: Ἀγχίσης) var i gresk mytologi sønn av Kapys og Themiste (datter av Ilos, som var sønn av Tros). Han var far til Aineias og var prins av Dardanos, en naboby til TrojaHans berømmelse i gresk mytologi skyldtes at han var en jordisk (menneskelig) elsker til gudinnen Afrodite (Venus i romersk mytologi). En versjon er at Afrodite utga seg for å være en frygisk prinsesse og forførte ham i nesten to uker med elskov ved Idafjellet. Ankhises fant ut at hans kjæreste var en gudinne ni måneder senere, da hun avslørte seg selv og presenterte ham for den nyfødte Aineias. Afrodite hadde advart ham om at hvis han skrøt av sitt forhold til henne, ville han bli truffet av et lyn sendt av Zevs. Han gjorde det likevel og ble som straff brent eller lammet av lynet. En annen versjon forteller at dette skjedde etter at han bedekket sine hopper med de guddommelige hingster som var eid av kong Laomedon. Den tidligste fortellingen om Afrodites forførelse av Ankhises og Aineias’ fødsel er den homeriske hymnen til Afrodite (600-tallet f.Kr.). Ifølge andre kilder hadde Ankhises og Afrodite en annen sønn, Lyrus, som døde barnløs. Han hadde senere en jordisk kone som het Eriopis, og han fikk andre barn i tillegg til Aineias og Lyrus. Homer nevner i Iliaden en datter som het Hippodameia og som giftet seg med sin fetter Alcathous.

Etter nederlaget i Troja i den trojanske krig ble den eldre og uføre Ankhises båret ut fra den brennende byen av sin sønn Aineias, ledsaget av Aineias' kone Creusa som døde i fluktforsøket, og deres lille sønn Ascanius. (Motivet er avbildet i flere malerier, inkludert en berømt versjon av Federico Barocci i Galleria Borghese i Roma). Redningen er også nevnt i en tale i Shakespeares skuespill Julius Cæsar når Cassius forsøkte å overtale Brutus til å myrde Cæsar. Ifølge Vergils Æneiden døde Ankhises selv og ble begravet på Sicilia mange år senere mens Aineias var på flukt fra Troja. Aineias besøkte senere Hades og så sin far igjen i Elysion, den greske mytologiens paradis. Vergil tillegger Aineias rollen som Romas grunnlegger etter at de overlevende fra Troja slo seg ned ved Tiberen i Italia.
Homers Iliaden nevner også en annen Ankhises, en velstående mann, opprinnelig fra Sicyon i Hellas og far til Echepolus.


== Referanser ==


=== Kilder ===
De homeriske hymnene, Afroditehymnen.
Homer, Iliaden , 2. sang, 819-21; 5. sang, 260-73; 20. sang, 215-40.
Vergil, Æneiden.
Ovid, Metamorfoser, XIII, 623-42; XIV, 82-119.


== Eksterne lenker ==
(en) Anchises – kategori av bilder, video eller lyd på Commons 
«Anchises» i: Encyclopædia Britannica (1911) via Wikisource