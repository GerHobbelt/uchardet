revision: 22873097
title: Bankeryd
url: https://no.wikipedia.org/wiki/Bankeryd


---

Bankeryd er et tettsted i Jönköping kommune i Jönköpings län i Småland i Sverige. Bankeryd ligger ved Vättern, ca. 10 kilometer fra Jönköping. I 2010 hadde tettstedet 8 107 innbyggere.


== Geografi og demografi ==
Bankeryd har en relativt stor andel personer med høy inntekt, og mange familier bor i eneboliger. En forholdsvis høy andel av innbyggerne er aktive innen kirken, først og fremst innen den frikirkelige bevegelsen.Tettstedet består av villaområdene Nyarp, Torp, Trånghalla, Berghalla, Backamo, Attarp og Gröna ängar, rekkehusområdene Ramnegården og Hembo samt boligblokkområdet Sjöåkra. Det er tre skoler i området, Attarpsskolan, Nyarpsskolan og Kyrkskolan. 


== Industri ==
Bankeryd er kjent for sin penselindustri, som stedet nesten er alene om i Sverige. Her ligger penselfabrikkene Anza, Bankeryds Penselfabrik, Stiwex, Wagner Pensel, Perfect og Habo Specialpenslar.


== Kjente personer fra Bankeryd ==
Fra Bankeryd kommer Nina Persson i The Cardigans, seileren Kalle Sunesson og popsangeren Karl Martindahl. Blant de som bor på stedet, kan nevnes partilederen for Kristdemokraterna, Göran Hägglund, og OL-vinneren i skyting fra OL i Sydney 2000, Jonas Edman.


== Referanser ==


== Eksterne lenker ==
Bankeryd.net
Litt historikk om Bankeryd