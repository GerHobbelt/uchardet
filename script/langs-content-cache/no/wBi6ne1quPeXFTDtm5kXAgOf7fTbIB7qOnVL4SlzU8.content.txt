revision: 20604026
title: Edvard Nikolai Joakimsen
url: https://no.wikipedia.org/wiki/Edvard_Nikolai_Joakimsen


---

Edvard Nikolai Joakimsen (født 12. februar 1867 i Borge i Lofoten, død 5. januar 1941 samme sted) var en norsk fisker, gårdbruker og politiker fra Venstre.Joakimsen hadde utdanning fra Lofoten og Vesterålens amtsskole og fra middelskole i Hamar. Fra rundt 13 års alder dro han på fiske, noe han fortsatte med fram til 1909. I 1907 tok han over deler av farsgården. Samtidig var han i perioden 1892–1912 herredskasserer. Fra 1916 til 1933 var han fyrvokter på Ballstad fyr.Han var medlem av herredsstyret i Borge fra 1899 til 1904 og så igjen fra 1908 og i ei rekke år. Han hadde mange andre verv i herredet og i den lokale Borge Sparebank. På nasjonalt plan satt han i flere departementsutvalg: fiskeforsyningskomiteen av 1916, selvangivelseskomiteen av 1916, komiteen om lønnsregulativ for leger av 1917 og formannskapslovutvalget av 1919.Joakimsen representerte Lofoten krets av Nordland amt på Stortinget i fire valgperioder fra 1910 til 1921. I den første perioden, 1910–12, var han sekretær i næringskomiteen, deretter i 1913 formann i samme komite. I 1914-sesjonen var han permittert. Fra 1915 var han i vegkomiteen, der han var nestformann 1917–18 og formann 1919–21. Joakimsen var vararepresentant til Stortinget fra 1906 til 1909.


== Referanser ==


== Eksterne lenker ==
(no) Edvard Nikolai Joakimsen hos Norsk senter for forskningsdata politikerarkiv (nedlagt)