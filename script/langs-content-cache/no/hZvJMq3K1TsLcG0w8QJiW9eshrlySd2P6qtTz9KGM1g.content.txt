revision: 23537951
title: Romvandring
url: https://no.wikipedia.org/wiki/Romvandring


---

En romvandring (på engelsk kalt både spacewalk og EVA, extra-vehicular activity) er når en romfarer oppholder seg i verdensrommet utenfor romfartøyet sitt. Begrepet brukes om all aktivitet utenfor romfartøyet under en romferd, både i verdensrommet og på overflaten til fremmede himmellegemer.
Det første mennesket som gjennomførte en romvandring var den sovjetrussiske kosmonauten Aleksej Leonov da han forlot romfartøyet «Voskhod 2» 18. mars 1965.


== Noen viktige datoer ==
18. mars 1965: Den sovjetrussiske kosmonauten Aleksej Leonov forlot romfartøyet «Voskhod 2» i verdednsrommet, og gjennomførte historiens første romvandring.
3. juni 1965: Under Gemini 4-ferden ble Edward White den første amerikaneren som gjennomførte en romvandring.
20. juli 1969: Den første månevandringen fant sted da månelandingsfartøyet «Eagle» (Ørnen) fra Apollo 11 brakte Neil Armstrong og Buzz Aldrin til månen.
7. januar 1984: Den første frittflyvende romvandringen (uten å være forankret til noe romfartøy) ble utført av astronauten Bruce McCandless da han svende fritt i verdensrommet ved hjelp av en Manned Maneuvering Unit (MMU).
25. juli 1986: Kosmonauten Svetlana Savitskaja ble den første kvinnelige romvandreren da hun oppholdt seg 3 timer og 35 minutter utenfor romstasjonen Saljut 7.
9. desember 1988: Ved det tre uker lange oppholdet på romstasjonen Mir ble franske Jean-Loup Chrétien den første romvandreren som ikke var amerikansk eller russisk.
12. desember 2006: Under byggingen av Den internasjonale romstasjonen ble den norskættede svensken  Christer Fuglesang den første skandinaven som utførte en romvandring.


== Rekorder ==
Romvandringen med lengst varighet er på 8 timer og 56 minutter, og ble utført av den amerikanske astronauten Susan J. Helms 11. mars 2001.
Anatolij Solovjev har rekordene for både antall romvandringer (16) og for den totale lengden romvandringer (82 timer og 22 minutter).


== Referanser ==


== Kilder ==
NASA: What Is a Spacewalk? (publisert 1. februar 2017) Besøkt 15. oktober 2017