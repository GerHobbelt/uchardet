revision: 19974353
title: Wang Luna
url: https://no.wikipedia.org/wiki/Wang_Lun


---

Wang Lun (død 1. november 1774) var leder av sekten De åtte trigrammer, en variant av Den hvite lotus, i Shandongprovinsen i Kina i 1770-årene.  Han forkynte at Buddha Maitreyas komme til jorden var umiddelbart forestående, og ledet de tre trigrammers opprør, et lokalt opprør mot Qing-styret.


== Liv og virke ==


=== «Det rene vanns sekt» ===
Han var en mester i kampsporter og selvlært lege og underviste sine tilhengere i yoga, meditasjon og i evnen til å faste over svært lange perioder ved bare å drikke renset vann. Dermed ble hans gruppering kjent som «det rene vanns sekt», og i 1774 hadde den flere tusen medlemmer.


=== Opprørsleder ===
Han fortalte så sektmedlemmene at han selv var reinkarnasjonen av Maitreya og at han var bestemt til å bli Kinas keiser, og fikk dem med dem på et angrep på byen Shouzhang den 3. oktober  1774. Ved hjelp av forbundsfeller innenfor murene kom de seg inn byportene, tok kontroll over byen og plyndret dens skattkammer og kornlager. 
Etter å ha holdt byen noen få dager forlot de den, og gikk til angrep på byen Yangku.  Yangku inntok de med letthet, ettersom byens garnison hadde marsjert avsted for å komme Shouzhang til unnsetning – i den tro at den fremdeles var på Wangs hender. Etter Yangku fortsatte erobringstoktet til byene Tangyi og Liulin, og så marsjerte de til den store og strategisk viktige byen Linqing.
Før de kom frem, nedkjempet de med letthet de styrker som Qing-dynastiet sendte imot dem, og det bredte seg en overbevisning om at Wang Luns opprørere behersket magiske krefter. Mange av Linqings mandariner flyktet i redsel for «Den hvite lotus» allerede før opprørerne stod ved byens porter den 11. oktober. 
De neste ukene beleiret Wang Luns styrker byen, men Qing-forsvaret under Qin Zhenjun var for sterkt. Det ene angrepet etter det andre ble slått tilbake. Opprørerne kjempet innbitt lenge etter at slaget var tapt og tiden egentlig var inne for kapitulasjon eller flukt. Wang Luns unge konkubine Wu Sannian skal ha holdt Qing-soldatene stangen alene i timevis til hun til slutt ble overveldet og drept. 
Den 31. oktober var Wang omringet. Fast bestemt på ikke å bli tatt levende satte han fyr på tårnet han befant seg i. Hans brente kropp måtte identifiseres ved hans sverd og armbånd. 


== Litteratur ==
Frank Ching: Ancestors: 900 Years in the Life of a Chinese Family. Pan Books, 1988.
Susan Naquin: Shantung Rebellion: The Wang Lun Uprising of 1774, New Haven: Yale University Press, 1981.