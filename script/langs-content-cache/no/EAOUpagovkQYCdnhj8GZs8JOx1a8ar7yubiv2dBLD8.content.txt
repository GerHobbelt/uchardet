revision: 23367035
title: "\xC6reslegionen"
url: https://no.wikipedia.org/wiki/%C3%86reslegionen


---

Æreslegionen (fransk: Légion d'honneur) er en fransk fortjenstorden innstiftet av førstekonsul Napoléon Bonaparte i den franske republikk 19. mai 1802. Tanken var å skape en æresbevisning som skulle erstatte de kongelige ordener og æresbevisninger. Disse ble etter revolusjonen opphevet i 1791. Æreslegionen har siden opprettelsen overlevd vekslingen mellom republikk og monarki og utdeles fortsatt av den franske stat. Republikken Frankrikes president er ordenens stormester.


== Ordenstegn ==
Æreslegionens ordenstegn er en stjerne med fem armer. Mellom armene finnes kranser av laurbær og eik. I midten av stjernen sitter en avbildning av et kvinnehode, et symbol for republikken. Ordensbåndet er i rødt. 


== Inndeling ==
Æreslegionen hadde ved innstiftelsen fire klasser, men ble allerede i 1805 tilført ytterligere en klasse. Siden 1816 har benevnelsen på de fem klassene ligget fast og disse har blitt retningsgivende for andre fortjenstordener. Ordenens fem klasser er:

storkors (grand-croix)
storoffiser (grand officier)
kommandør (commandeur)
offiser (officier)
ridder (chevalier)


== Tildeling ==
Æreslegionen kan tildeles borgere av Frankrike og andre land for sivile eller militære fortjenester. Ordenen kan også tildeles posthumt. Innehavere av første klasse erkjennes også en pensjon. Tildelings skjer etter presidentens eller storkanselliets bestemmelse, etter innstilling fra en statsråd.


== Norske innehavere ==
Opp gjennom årene er en del nordmenn blitt tildelt Æreslegionen, vanligvis fordi de har gjort en spesiell innsats for franske interesser. Kong Harald V er innehaver av storkors, det var også Haakon VII og Olav V. Oberst Birger Eriksen var offiser. Andre norske innehavere er statsminister Thorbjørn Jagland, professor Leiv Flydal, generalmajor Hans Reidar Holtermann, forretningsmann Knut Faremo, skuespillerinne Wenche Foss, kokk og president i Bocuse d'Or Europe Eyvind Hellstrøm, FNs spesialutsending for Libanon Terje Rød-Larsen, Arne Rettedal, Arbeiderpartipolitikeren Oscar Torp og direktør Wilhelm Holst. 
I forbindelse med 50-årsjubileet for landgangen i Normandie ble Hugo Munthe-Kaas hedret med Æreslegionen. Ved 60-årsmarkeringen av landgangen i Normandie ble ni norske krigsveteraner hedret med Æreslegionen: Gunnar Knudsen, Lars Arholm, Anders O. Standnes, Johannes Helland, Antoni Lunder, Rangvald Myhre, Bertel Bjørvik, Enevold Falsen Schrøder og Johannes Bauge. I forbindelse med 70-årsjubileet for landgangen i Normandie ble krigsveteran John Pettersen tildelt riddergraden av Æreslegionen. I 2021 ble krigsveteranen Monrad Mosberg tildelt riddergraden.


== Insignier ==


=== Ordenstegn ===


=== Båndstriper ===


=== Nåler ===


== Referanser ==


== Eksterne lenker ==
(fr) Offisielt nettsted 
(en) Offisielt nettsted 
(en) National Order of the Legion of Honour – kategori av bilder, video eller lyd på Commons 
(en) Ordre national de la Légion d'Honneur – galleri av bilder, video eller lyd på Commons 
La légion d'honneur, Musée national de la Légion d’honneur et des ordres de chevalerie