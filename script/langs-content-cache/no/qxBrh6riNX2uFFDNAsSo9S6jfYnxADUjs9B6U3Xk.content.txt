revision: 20972312
title: Kodiak, Alaska
url: https://no.wikipedia.org/wiki/Kodiak


---

Kodiak (alutiiq: Sun'aq, russisk: Кадьяк, tidligere Saint Paul Harbor eller Saint Paul's) 
er en by  i den amerikanske delstaten Alaska. Byen ligger på nordøstkysten av øya Kodiak, og det er fylkessete og største by i Kodiak Island Borough.
Byens totale areal er 12,6 kvadratkilometer, hvorav 3,6 kvadratkilometer er vann. Det er 6 423 innbyggere, hvorav 10,5 prosent urinnbyggere, 46,4 prosent hvite og 31,7 prosent asiater (i 2000).Kodiak ble etablert som en handelspost av Aleksandr Baranov i 1792. Byen ble administrasjonssenter i den russiske kolonien på Kodiak, og fikk navnet Kikhtak, og senere Kadiak som betyr «øy» på inuittisk.Under andre verdenskrig ble det bygd baser for hæren og marinen på øya, og innbyggertallet økte til over 25 000 i en periode. Etter krigen ble marinebasen omgjort til en base for kystvakten. En tsunami som oppsto som følger av Langfredagsjordskjelvet i 1964, ødela forretningsdistriktet og områdene langs kyststripen. I 1968 var byen gjenoppbygd. Kodiak fikk eget bystyre den 11. september 1940.
Næringslivet i Kodiak består i hovedsak av fiskeri, prosessering av sjømat og offentlig administrasjon. Byen har en lokal flyplass, som ligger i selve byen, og en regional flyplass om lag syv kilometer sør for byen. Et veinett langs nordøstkysten knytter byen sammen med andre landsbyer i området, og det er fergeforbindelser til Homer på fastlandet, Port Lions og Ouzinkie på Spruce Island.


== Referanser ==


== Eksterne lenker ==
(en) Offisielt nettsted 
(en) Kodiak, Alaska – kategori av bilder, video eller lyd på Commons