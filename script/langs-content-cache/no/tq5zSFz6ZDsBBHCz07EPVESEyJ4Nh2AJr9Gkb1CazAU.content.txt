revision: 23009188
title: Poresopp
url: https://no.wikipedia.org/wiki/Ekte_m%C3%B8ll


---

Ekte møll (Tineidae) er en artsrik familie av sommerfugler. I motsetning til de fleste andre sommerfugler lever de aller fleste artenes larver ikke på levende planter, men på dødt plante- eller dyremateriale, sopp eller lav. Noen arter kan gjøre stor skade på lagrede matvarer eller på tekstiler, særlig kjent er klesmøll (Tinea bisselliella) som kan ødelegge klesplagg av ull. Ute i naturen kan ekte møll finnes for eksempel i gamle fuglereir og vepsebol, der de spiser dødt organisk materiale.


== Utseende ==
Små til middelsstore (vingespenn 5 – 50 mm), som oftest grålige eller bleke møll, ofte med en litt matt, silkeaktig glans. Hodet er forholdsvis stort, med oppstående, hårlignende skjell. Sugesnabelen er ganske kort eller helt redusert, de to delene henger bare delvis sammen. Den har aldri skjell ved roten. Labialpalpene er temmelig lange, med stive børster på sidene, det ytterste leddet er flatklemt fra siden. Antennene er temmelig lange og trådformede. Forvingene er lange og smale, i spissen avrundede, med middels lange hårfrynser ytterst. Bakvingene er smale og tilspissede med lange hårfrynser. Beina er middels lange og slanke. Larvene er bleke, forholdsvis lange og slanke med velutviklede bein. De lever ofte i hus laget av silke og rester av det de spiser på.


== Levevis ==
Ulikt de fleste andre sommerfugler lever de ekte møllenes larver ikke på levende blomsterplanter. De fleste er generaliserte nedbrytere eller soppetere, noen, spesielt i underfamilien Tineinae, har spesialisert seg på dødt animalsk materiale slik som pels og fjær. I naturen kan man finne dem i gamle fuglereir, musebol eller på sterkt nedbrutte åtsler. Noen, som klesmøllen (Tineola bisselliella) har utviklet evnen til å fordøye ull, noe som er ganske uvanlig. Noen av disse artene har spredt seg over det meste av Jorden med mennesket. Andre, blant andre Scardiinae, utvikler seg på sopp, særlig kjuker og andre poresopper, blant andre vår største art, den sjeldne Scardia boletella. Underfamilien Teichobiinae lever på bregner, først som minerere inne i bladene og etter som larven blir større av sporene. Noen arter er levendefødende (dvs. larvene klekkes fra egget før de kommer ut fra moren).


== Skadedyr ==
Flere arter, opprinnelig hjemmehørende i varme områder, lever innendørs over mye av Jorden og angriper tekstiler. Den meste kjente er klesmøllen (Tineola bisselliella), som særlig før var et meget stort problem fordi den ødelegger ullklær. Den optimale temperaturen for larveutvikling er såpass høy som 25 °C, så den skaper mest problemer om klærne blir lagret varmt. Hunnen kan legge opptil 100 knøttsmå, hvite egg, som klekkes etter noen få dager. Den nyklekte larven spinner et rør av silke rundt seg, som ¨verner den mot uttørking. Dette blir etter hvert dekket av rester av fibrene de spiser på, og larvens avføring. Utviklingen fra egg til voksen møll kan ta fra en måned til over et år, avhengig av temperaturen. Larvene kan fordøye keratin i ull, men de kan ikke utvikle seg bare på dette, så de spiser også døde insekter eller annet dødt organisk materiale. Klesmøllen var et større problem før, og er nå forholdsvis uvanlig. Dette skyldes blant annet impregnering av tekstiler med ulike stoffer, økende bruk av syntetiske fibre uten næringsverdi for møllene, og et tørrere klima innendørs. Før var det vanlig å bruke "møllkuler" av naftalen ved lagring av klær, noe som ga klær som hadde vært lagret en karakteristisk lukt.
Pelsmøll (Tinea pellionella) kan finnes utendørs blant annet i gamle fuglereir, men kan også komme inn og gjøre skade på pelsverk og tekstiler. Larvene skilles lett fra klesmøllens larver på at de bærer silkehuset sitt med seg, mens klesmøll-larvenes silkerør henger fast i underlaget.
Tapetmøll (Trichophaga tapetzella) angriper særlig litt grovere tekstiler, for eksempel hestehårs-stopping i gamle møbler, og pelsverk. Den trenger forholdsvis høy fuktighet, og er derfor ikke noe problem i moderne, tørre hus.
Kornkjukemøll (Nemapogon granella) og rugmøll (Nemapogon variatella) kan gjøre skade på lagret korn.


== Systematisk inndeling / norske arter ==

Ordenen sommerfugler, Lepidoptera Linnaeus, 1758
Gruppen Glossata – Homoneura
Gruppen Coelolepida
Gruppen Myoglossata
Gruppen Neolepidoptera
Gruppen Heteroneura
Gruppen Eulepidoptera
Gruppen Ditrysia
Overfamilien Tineoidea
Familien Ekte møll, Tineidae
Underfamilien Dryadaulinae
Dryadaula pactolia Meyrick, 1902 – opprinnelig fra New Zealand, forekommer i kjellere i Europa
Underfamilien Erechthiinae
Underfamilien Euplocaminae
Underfamilien Hapsiferinae
Dasyses incrustata (Meyrick, 1930) – fra Uganda, funnet innført i Danmark
Underfamilien Harmacloninae
Underfamilien Hieroxestinae
vinmøll, Oinophila v-flava (Haworth, 1828) – i vinkjellere, funnet i Danmark, men ikke i Norge
Opogona sacchari (Bojer, 1856) – innført til Sverige og Danmark, hører hjemme i Afrika
Opogona omoscopa Meyrick, 1893 – tropisk art funnet i Sverige
Underfamilien Meesiinae
Slekten Infurcitinea Spuler, 1910 – to arter i Norge
Infurcitinea ignicomella (Heydenreich, 1851)
Mellavmøll Infurcitinea argentimaculella (Stainton, 1849)
Plommelavmøll, Stenoptinea cyaneimarmorella (Millière, 1854)
Hasselgrenmøll Karsholtia marianii (Rebel, 1936)
Agnathosia mendicella (Denis & Schiffermüller, 1775)
Underfamilien Myrmecozelinae
Myrmecozela ochraceella (Tengström, 1848)
Haplotinea insectella (Fabricius, 1794)
Underfamilien Nemapogoninae
Slekten Triaxomera Zagulajev, 1959 – to arter i Norge
Triaxomera fulvimitrella (Sodoffsky, 1830)
Brunflekket kjukemøll, Triaxomera parasitella (Hübner, 1796)
Triaxomasia caprimulgella (Stainton, 1851)
Archinemapogon yildizae Kocak, 1981
Nemaxera betulinella (Paykull, 1785)
Slekten Nemapogon Schrank, 1802 – åtte arter i Norge
kornkjukemøll, Nemapogon granella (Linnaeus, 1758)
vedkkjukemøll, Nemapogon cloacellus (Haworth, 1828)
Nemapogon wolffiellus Karsholt & Nielsen, 1976
rugmøll, Nemapogon variatellus (Clemens, 1859)
Nemapogon clematellus (Fabricius, 1781)
Nemapogon fungivorellus (Benander, 1939)
Nemapogon picarellus (Clerck, 1759)
Nemapogon nigralbellus (Zeller, 1839)
Underfamilien Perissomasticinae
Underfamilien Scardiinae
nettkjukemøll, Montescardia tessulatella (Lienig & Zeller, 1846)
knuskkjukemøll, Scardia boletella (Fabricius, 1794) – største nordiske art, vingespenn 34–50 mm
Morophaga choragella (Denis & Schiffermüller, 1775)
Underfamilien Setomorphinae
Underfamilien Siloscinae
Underfamilien Stathmopolitinae
Underfamilien Teichobiinae
Psychoides verhuella Bruand, 1853
Underfamilien Tineinae
tapetmøll, Trichophaga tapetzella (Linnaeus, 1758)
Gulpebollemøll, Trichophaga scandinaviella Zagulajev, 1960
Furubarkmøll Elatobia fuliginosella (Lienig & Zeller, 1846)
klesmøll, Tineola bisselliella (Hummel, 1823)
Slekten Tinea Linnaeus, 1758 – sju arter i Norge
pelsmøll, Tinea pellionella Linnaeus, 1758
Uglereirmøll, Tinea bothniella Svensson, 1953
tørrfiskmøll, Tinea pallescentella Stainton, 1851
Tinea columbariella Wocke, 1877
Tinea svenssoni Opheim, 1965
Tinea semifulvella Haworth, 1828
Tinea trinotella Thunberg, 1794
Tinea murariella Staudinger, 1859 – tropisk art som har blitt innført til Norge
Slekten Niditinea Petersen, 1957
hønsehusmøll, Niditinea fuscella (Linnaeus, 1758) – vanlig i fuglereir
Niditinea striolella (Matsumura, 1931)
Stokkmaurmøll Niditinea truncicolella (Tengström, 1848) – i bol av stokkmaur (Camponotus spp.)
Slekten Monopis Hübner, 1825
skinnmøll, Monopis laevigella (Denis & Schiffermüller, 1775)
Monopis weaverella (Scott, 1858)
Monopis spilotella (Tengström, 1848)
Monopis obviella (Denis & Schiffermüller, 1775)
Trapesreirmøll Monopis monachella (Hübner, 1796)


== Kilder ==
Bengtsson, B.Å., Palmqvist, G. og Johansson, R. (2008) Nationalnyckeln till Sveriges flora och fauna. Fjärilar: Käkmalar – säckspinnare. Side 381 – 489. ISBN 978-91-88506-60-3
Mourier, H. og Winding, O. 1977. Collins Guide to Wild Life in House and Home. Collins, London (har også vært utgitt på norsk)
Aarvik, L., Berggren, K. og Hansen, L.O. (2000) Catalogus Lepidopterorum Norvegiae. Lepidopterologisk Arbeidsgruppe, Zoologisk Museum, Universitetet i Oslo, og Norsk institutt for skogforskning, Ås.
Nettsiden Norges sommerfugler


== Eksterne lenker ==
(en) Ekte møll – oversikt og omtale av artene i WORMS-databasen 
(en) Ekte møll i Encyclopedia of Life 
(en) Ekte møll i Global Biodiversity Information Facility 
(no) Ekte møll hos Artsdatabanken 
(sv) Ekte møll hos Dyntaxa 
(en) Ekte møll hos Fauna Europaea 
(en) Ekte møll hos Fossilworks 
(en) Ekte møll hos ITIS 
(en) Ekte møll hos NCBI 
(en) Kategori:Tineidae – bilder, video eller lyd på Wikimedia Commons 
Tineidae – detaljert informasjon på Wikispecies