revision: 20851974
title: Lumbago (band)
url: https://no.wikipedia.org/wiki/Lumbago


---

Se også Lumbago (band).Lumbago eller hekseskudd er en diagnose og samlebetegnelse på uspesifikke korsryggsmerter og inkluderer mange tilstander som har til felles at de gir smerter i lumbalcolumna (korsryggen). 
I de fleste tilfeller er det vanskelig å si nøyaktig hvor smertene sitter. Det er flere strukturer i og rundt den lavere delen av ryggsøylen som kan gi opphav til smerte. Lumbago skilles fra isjias ved at lumbago er lokalisert smerte i korsryggen, mens isjias er smerter som stråler fra ryggen og nedover i ene benet.
Lumbago er en akutt innsettende smertetilstand som ofte blir bra av seg selv innen få dager. Likevel kan den i sjeldnere tilfelle ha flere ukers varighet.


== Årsak ==
I korsryggen er det flere muskler som kan være årsak til smerte, særlig ved inaktivitet og over- eller feilbelastning. Ryggsøylen i korsryggen er ofte utsatt for holdningsfeil og skjevheter, skoliose. Dette kan gi overbelastning av muskulaturen langs ryggraden. Slitasjeforandringer i mellomvirvelskiver gir ofte smerter. Dette kan sees på røntgenbilder som reduserte skivehøyder og som forkalkninger langs kanten av rygghvirvlene. Ryggsmerter, nedsatt funksjon, svekket muskulatur og/eller svakheter i muskelsamspillet i hofte/rygg er veldig vanlig og skyldes ofte inaktivitet.  
Langs ryggsøylen går det ligamenter som kan bli betente og forårsake smerte.


== Behandling ==
Overordnet mål for behandling er å oppnå tilstrekkelig smertelindring til at pasienten kan gjenoppta normal aktivitet, fordi aktivitet i seg selv er et viktig tiltak for tilhelning. Kortvarig medikamentbehandling eller annen symptomlindrende tiltak som for eksempel manipulasjon kan være nødvendig. Prognosen er god ved akutte korsryggsmerter (grønne flagg), men symptomlindrende tiltak kan være nødvendig, selv om ingen spesifikke behandlingstiltak har dokumentert stor effekt på gruppenivå.