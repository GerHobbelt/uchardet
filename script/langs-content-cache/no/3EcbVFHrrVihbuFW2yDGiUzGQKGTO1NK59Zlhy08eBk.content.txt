revision: 22753855
title: Essex
url: https://no.wikipedia.org/wiki/Essex


---

Essex er et grevskap i England. Det ligger i regionen Øst-England, og grenser mot Stor-London, Hertfordshire, Cambridgeshire, Suffolk og Kent. Sistnevnte grense er definert i midten av Themsen. Navnet kommer fra det angelsaksiske kongedømmet Essex, østsaksernes rike. Administrasjonsbyen er Chelmsford.
Det seremonielle grevskapet består av de tolv distriktene i det administrative samt de to enhetlige myndighetene Thurrock og Southend-on-Sea, som fikk selvstyre i 1998. Fram til 1965 inkluderte grevskapet også distriktene Havering, Barking and Dagenham, Redbridge, Waltham Forest og Newham, som i dag er del av Stor-London. 


== Demografi og topografi ==

På grunn av nærheten til London er mange byer og landsbyer i Essex i praksis forsteder til hovedstaden, hvor store deler av befolkningen pendler. 
Et område definert som Londons grønne belte har forhindret at storbyen har spredd seg langt inn i Essex. To nye byer, Basildon og Harlow, ble anlagt etter andre verdenskrig for å skaffe boliger etter bombeødeleggelsene i London. De har siden vokst kraftig. Nord for det grønne beltet er det, med unntak av Chelmsford, landlige omgivelser med en rekke småbyer og landsbyer med hus i tradisjonelle materialer. 
Colchester, i nordøst, er Storbritannias eldste dokumenterte by, med historie tilbake til romersk tid. 
Befolkningen i Essex har fått et ufortjent rykte for å være en spesiell type mennesker; unge kvinner er vulgære og unge menn kjører rundt i Ford Escort; på norsk ville man kanskje beskrive det som «rånerkultur». Stereotypen oppsto i 1980-årene, da mange unge mennesker plutselig fikk mer penger å rutte med, og ble forsterket gjennom filmer og TV-programmer som spilte på dette.


== Næringsliv og kommunikasjon ==

Thurrock har et av Englands første utenbys kjøpesentre, Lakeside Shopping Centre. Mange reiser fortsatt langveis fra for å handle der, til tross for konkurranse fra det nyere Bluewater Shopping Centre, og de uunngåelige trafikkorkene på motorveien M25. 
London Stansted Airport ligger i Essex, og det er også flere mindre flyplasser som er anlagt på jagerflybaser fra andre verdenskrig. 
Tilbury er en av Storbritannias tre største havner. Fra havnen i Harwich er det fergeforbindelse til Hoek van Holland i Nederland og til Esbjerg i Danmark.
Industrivirksomhet finnes for det meste i den sørlige delen av Essex, mens det i nord er mest landbruk. Harlow er et sentrum for elektronikk, forskningsbedrifter og farmasøytiske bedrifter, mens Ford Motor Company har en fabrikk i Basildon. 


== Landemerker ==
Over 14 000 bygninger har status som verneverdige, og rundt 1000 av disse er anerkjent som betydningsfull til oppnå graderingen I eller II. Bygningenes alder strekker seg den saksiske kirken St Peter-on-the-Wall fra 600-tallet til Royal Corinthian Yacht Club som var Storbritannias oppføring til Den internasjonale utstilling av moderne arkitektur som ble arrangert av Museum of Modern Art i New York City i 1932.

		
		
		
		
		
		
		


== Idrett ==
De to fotballklubbene Colchester United og Southend United (The Shrimpers) er de to lagene fra Essex som er høyest oppe i det engelske ligasystemet, henholdsvis League two og National League.


== Referanser ==


== Eksterne lenker ==
(en) Offisielt nettsted 
(en) Essex – kategori av bilder, video eller lyd på Commons 
(en) Essex – galleri av bilder, video eller lyd på Commons  Essex hos Wikivoyage

Essex offisielle nettsted Arkivert 23. november 2010 hos Wayback Machine.
Essex i Open Directory Project
Visit Essex