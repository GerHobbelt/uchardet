revision: 23063140
title: Breivikeidet
url: https://no.wikipedia.org/wiki/Breivikeidet


---

Breivikeidet (nordsamisk: Guohcavuopmi) er ei bygd og et dalføre i Tromsø kommune. Navnet brukes både om Breivikelvas dalføre, som strekker seg fra Ullsfjorden i øst til Fagernes ved Ramfjorden i vest, og om bygda som ligger lengst øst ved Ullsfjorden. Bygda Breivikeidet ligger rundt 40 km sørøst for Tromsø sentrum (kjørelengde 50 km). I 2015 hadde grunnkretsen Breivika 48 innbyggere, og grunnkretsen Ullsfjordmoane, som omfatter området mellom Breivikeidet bru og Fv51, hadde 61 innbyggere.Fylkesvei 91 går langs hele dalføret, med fergeforbindelse videre østover til Svensby i Lyngen kommune. Fra Hov, 3 km fra fergeleiet, går Fv51 sørover gjennom Nakkedalen til Sjursnes og de øvrige bygdene på vestsida av Sørfjorden.
På Breivikeidet ligger Tromsø golfpark, verdens nordligste 18-hulls golfbane. Ved munningen av Breivikelva mot Ullsfjorden ligger Sandbukta naturreservat.


== Referanser ==


== Eksterne lenker ==
Tromsø golfpark