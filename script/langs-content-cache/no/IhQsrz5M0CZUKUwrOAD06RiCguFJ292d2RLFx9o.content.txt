revision: 22885940
title: Hesperiidae
url: https://no.wikipedia.org/wiki/Smygere


---

Smygere eller bredpanner, (Hesperiidae) er en familie av dagflygende sommerfugler som tilhører gruppen dagsommerfugler (Rhopalocera). De er søstergruppen til de egentlige dagsommerfuglene (Papilionoidea), og kan skilles fra disse på at antennene ender i en liten krok ytterst, og på at hodet er ganske stort og bredt. Tidligere ble noen store, amerikanske arter regnet som en familie for seg, Megathymidae, men nyere fylogenetiske analyser tyder på at disse hører til i undergruppen Hesperiinae.


== Utseende ==
Stort sett middelsstore (vingespenn 15–70 mm) sommerfugler med kraftig kropp. De fleste er brun- eller gulaktige, men noen tropiske arter er mer fagerike. Hodet er påfallende stort og bredt, bredere enn brystet (thorax). Sugesnabelen er velutviklet. Antennene er middels lange, og klubbeformede, i motsetning til hos Papilionoidea danner de en liten krok ytterst. Forvingene er mer eller mindre trekantede, gjerne forholdsvis smale, men bredere hos underfamilien Pyrginae. Bakvingene er avrundede og ofte forholdsvis små. Hos noen arter (ikke europeiske) ender bakvingene i lange stjerter. Hannene har gjerne felter av mørke, såkalte duftskjell på forvingene. Bakkroppen er forholdsvis kort, kjegleformet hos hannene og sylindrisk hos hunnene. Larvene er langstrakte, sylindriske og mer eller mindre nakne. Et karakteristisk trekk er at hodekapselen er markert avsatt fra resten av kroppen – de har tydelig hals.


== Levevis ==
De voksne sommerfuglene flyr om dagen i solskinn. De har en karakteristisk, brå og rykkvis flukt (som har gitt opphav til familiens engelske navn, «skippers»). Dersom man prøver å fange dem med en håv, har de lett for å smette seg vekk i vegetasjonen, derav det norske navnet. Sommerfuglene drikker gjerne nektar fra blomster, og man kan også se dem suge på fugleskitt eller fra sølepytter for å få i seg ulike mineraler. Larvene lever på en rekke forskjellige planter. Underfamilien Hesperiinae lever på enfrøbladete planter, særlig fra gressfamilien (Poaceae), mens Pyrginae for det meste lever på tofrøbladete planter – mer enn 50 forskjellige plantefamilier har blitt registrert som vertsplanter. Larvene lever mellom sammenrullede blader holdt sammen med silke.


== Systematisk inndeling / norske arter ==
Inndelingen følger Brower & Warren (2007).

Ordenen sommerfugler, Lepidoptera Linnaeus, 1758
Gruppen Glossata
Gruppen Coelolepida
Gruppen Myoglossata
Gruppen Neolepidoptera
Gruppen Heteroneura
Gruppen Eulepidoptera
Gruppen Ditrysia
Gruppen Apoditrysia
Gruppen storsommerfugler, Macrolepidoptera
Gruppen dagsommerfugler, Rhopalocera
Overfamilien Hesperioidea – nå regner man vanligvis bare med én familie
Familien smygere, Hesperiidae
Coeliadinae Edwards, 1937 – gamle verdens tropiske områder
Euschemoninae Waterhouse & Lyell, 1914 – bare en art, fra Australia
Eudaminae Mabille, 1877 – før regnet til Pyrginae
stjertsmyger, Urbanus proteus (Linnaeus, 1758) – med lange stjerter på bakvingene, Amerika
Pyrginae Burmeister, 1878
tiriltungesmyger, Erynnis tages (Linnaeus, 1758) – nord til Møre og Romsdal
polarsmyger, Pyrgus andromedae (Wallengren, 1853) – fra Nordland og nordover
moltesmyger, Pyrgus centauraea (Rambur, 1839) – i fjellet over det meste av Norge, men ikke vanlig
bakkesmyger, Pyrgus malvae (Linnaeus, 1758) – forholdsvis vanlig nord til Hordaland
alvesmyger, Pyrgus alveus (Hübner, 1803) – nord til Sør-Trøndelag, mangler på Vestlandet
Heteropterinae Aurivillius, 1925
gulflekksmyger, Carterocephalus palaemon (Pallas, 1771) – nord til Nordland
svartflekksmyger, Carterocephalus silvicola (Meigen, 1829) – nord til Nordland, sjeldnere enn gulflekksmygere
speilsmyger, Heteropterus morpheus – Mellom-Europa, ikke i Norge
Hesperiinae Latreille, 1807
timoteismyger, Thymelicus lineola (Ochsenheimer, 1808) – nylig etablert på Østlandet
kommasmyger, Hesperia comma (Linnaeus, 1758) – over det meste av Norge, sjelden på Vestlandet
engsmyger, Ochlodes sylvanus (Esper, 1777) – nord til Møre og Romsdal
Trapezitinae Waterhouse & Lyell, 1914- Australia


== Litteratur ==
Carter, D. (1994) Sommerfugler fra hele verden. Teknologisk Forlag. ISBN 82-512-0438-0
Powell, J.A. (2003) Lepidoptera (Moths, Butterflies). Side 631-664 i Resh, V.H. og Cardé, R.T. (red.) Encyclopedia of Insects. Academic Press. ISBN 0-12-586990-8
Aarvik, Leif, Berggren, Kai, Hansen, Lars Ove. 2000. Norges Sommerfugler. Catalogus Lepidopterorum  Norwegiae. Norsk entomologisk forening. 192 sider. ISBN 82-995095-1-3
Aarvik, Leif, Hansen, Lars Ove, Vladimir Kononenko. 2009. Norges Sommerfugler. Håndbok over Norges dagsommerfugler og nattsvermere. Norsk entomologisk forening, Naturhistorisk museum, Universitetet i Oslo. 432 sider. ISBN 978-82-996923-2-8


== Eksterne lenker ==
(en) smygere i Encyclopedia of Life 
(en) smygere i Global Biodiversity Information Facility 
(no) smygere hos Artsdatabanken 
(sv) smygere hos Dyntaxa 
(en) smygere hos Fauna Europaea 
(en) smygere hos Fossilworks 
(en) smygere hos ITIS 
(en) smygere hos NCBI 
(en) Kategori:Hesperiidae – bilder, video eller lyd på Wikimedia Commons 
Hesperiidae – detaljert informasjon på Wikispecies 
Brower, A.V.Z. og Warren, A. (2007) Hesperiidae på Tree of life
Svenska Fjärilar, med bildegalleri
Norges sommerfugler 
Fauna Europaea, utbredelsesdatabase over europeiske dyr
Markku Savela's Lepidoptera and some other life forms: Sjekkliste over artene. Hentet 6.5. 2012.