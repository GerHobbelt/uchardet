revision: 23467488
title: Opp ned bak frem
url: https://no.wikipedia.org/wiki/Sirkus_Eliassen


---

Sirkus Eliassen er et band fra Bodø, bestående av brødrene Magnus og Erik Eliassen. 
Duoen er kjent for energiske live-show, samfunnsengasjement og veldig direkte tekster. De har også uttalt at de ikke har noen planer om å gi ut album, men velger å fokusere på singler.


== Historie ==
Brødrene samarbeidet for første gang på hiphop-utgivelsen "Magnetisk Nord EP" som ble gitt ut i regi av storebror Magnus i 2003. Syv år senere kom lillebror Erik hjem fra Jamaica med to låter spilt inn i Kingston. Den ene sammen med Roydel "Congo Ashanti" Johnson fra reggae-gruppen The Congos, og den andre med Daniel "Bozra" Barrett - musikkprodusenten han bodde hos i Kingston. Magnus, som har en årelang karriere som singer-songwriter, så potensial i låtene og inntok produsentrollen. Resultatet, en kombinasjon av Eriks dancehall-vers og Magnus' allsang-vennlige refreng, ble spilt på lokale fester i Bodø.
Sommeren 2011 debuterte duoen under navnet "Sirkus Eliassen" med singelen «Hjem til dæ», som ble A-listet på NRK P3 og har solgt fem ganger platina. Smart Patrol Records laget musikkvideo til sangen.
De slapp sin andre singel «Opp ned bak frem» 30. november 2011, som i tillegg til tittelsporet inneholdt sangen «Sett på no Erik E». Singelen ble listet på NRK mP3 og har solgt til tre ganger platina.
I februar 2012 slapp de singelen «Æ vil bare dans» sammen med Ben Kinx, som har solgt til ti ganger platina. Låten lå 28 uker på VG-lista Topp 20, med tredjeplass som høyeste plassering.. «Æ vil bare dans» ble listet på NRK P3, NRK mP3 og NRJ, og ble kåret til årets hit under Spellemannprisen 2012.
I juni samme år kom singelen «Før du går», som raskt ble plukket opp på spillelistene til flere norske radiokanaler. «Før du går» oppnådde en 11.-plass på VG-lista og har solgt tre ganger platina. 
På slutten av 2012 slapp duoen singlene «Verden skulle gå under» og «Fullstendig feilfri» med kun én ukes mellomrom, og ble radiolistet på NRK mP3 med begge låtene på en gang. Begge låtene har de laget musikkvideoer til.
I februar 2013 deltok Sirkus Eliassen i Melodi Grand Prix med låten «I Love You Te Quiero». Bandet kom på andreplass i den tredje delfinalen 2. februar og gikk dermed videre til finalen 9. februar, hvor de gikk videre til «gullfinalen» og til slutt havnet på tredjeplass. «I Love You Te Quiero» solgte til gull på én måned.
Dagbladet meldte i august 2013 at Sirkus Eliassen var i 2012 den norske artisten som ble mest spilt på norsk radio, og hadde tre av de 25 mest spilte norske låtene.
Duoen har blant annet opptrådt på TV-programmer som Senkveld med Thomas og Harald, I kveld med Ylvis, Skal vi danse, Lydverket, VG-lista Topp 20, Torsdag kveld fra Nydalen og Amanda.
Sirkus Eliassen har ifølge deres turnéliste spilt over 100 konserter siden sommeren 2011. Live spiller de oftest sammen med maskoten deres, kaninen, og ikledd de karakteristiske motorsykkeldraktene som ble introdusert i musikkvideoen til «Hjem til dæ». Live-bandet er satt sammen av medlemmer fra de andre Bodø-bandene The Spectacle, Kollwitz, Cold Mailman og Gabriel.
Sirkus Eliassens musikk gis ut på det bodøbaserte plateselskapet Beyond Records.


== Diskografi ==


=== Singler ===


== Referanser ==


== Eksterne lenker ==
(en) Sirkus Eliassen – kategori av bilder, video eller lyd på Commons