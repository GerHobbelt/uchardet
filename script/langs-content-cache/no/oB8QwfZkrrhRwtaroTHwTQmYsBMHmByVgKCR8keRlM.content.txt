revision: 23616196
title: Facebook
url: https://no.wikipedia.org/wiki/Facebook


---

Facebook (NASDAQ: FB) er et sosialt nettverk som eies av Meta registrert i California i USA. Det er et nettsamfunn der brukeren oppretter sin egen profil og kan der skrive om seg selv, legge ut bilder og snakke med andre. Brukere kan oppgi relasjoner til andre brukere, utveksle private og offentlige meldinger og knytte seg til forskjellige typer grupper. Tjenesten er reklamefinansiert, og gratis for brukeren.
Nettsamfunnet har flere enn 1,7 milliarder aktive brukere hver måned på verdensbasis (juni 2016). I juni 2011 ble Facebook det første nettstedet på Internett med mer en 1 billion (1012) sidevisninger i måneden.På grunn av det de oppfattet som spredning av hatbudskap på nettstedet kunngjorde over hundre ledende annonsører at de ville boikotte Facebook for minst én måned fra og med juli 2020 i forbindelsen med kampanjen «Stans hat for profittens skyld» (Stop Hate For Profit).


== Historie ==
Mark Zuckerberg skrev et program med navn «Facemash» 28. oktober 2003 mens han gikk andre året på Harvard University. Dette var en applikasjon som sammenlignet bilder av to personer slik at brukeren kunne velge hvem av de som var mest attraktiv. Bildene ble hentet fra universitetets studentbildedatabase. For å få tak i dette hacket Zuckerberg seg inn i beskyttede områder av Harvards nettverk. De første fire timene Facemash eksisterte var det 450 besøkende innom og viste tilsammen 22 000 bilder. På grunn av kritikk og det faktum at han hadde brukt ulovlige metoder på å hente ut og bruke bilder ble Facemash fort stengt.I januar 2004 begynte Zuckerberg på et nytt prosjekt inspirert av en artikkel om Facemash-prosjektet i The Harvard Crimson. 4. februar 2004 lanserte Zuckerberg «Thefacebook», da på domenet thefacebook.com. Denne første versjonen var kun beregnet på studenter ved Harvard, og innen den første måneden var flere enn halvparten av studentene registrerte brukere. Zuckerberg fikk hjelp av Eduardo Saverin, Dustin Moskovitz, Andrew McCollum og Chris Huges for å hjelpe å markedsføre siden. I mars 2004 åpnet Facebook til universitetene Columbia, Stanford og Yale. I desember samme året når de en million aktive brukere.26. september 2006 åpnet Facebook registrering for alle over 13 år med en gyldig E-postadresse.


== Applikasjoner ==
Facebook lanserte Facebook Platform 24. mai 2007, et rammeverk som programvareutviklere kan bruke for å lage applikasjoner som interagerer med Facebook, og som for brukere tilsynelatende kjører på Facebooks egne servere. Samtidig lanserte de et eget markeringsspråk kalt Facebook Markup Language (FBML) som utviklere kan bruke for at deres applikasjoner kan kommunisere med Facebook-tjenester.
Bedriftsverktøy er en funksjon som tillater å logge inn med Facebook-brukeren på kryss av nettsider. Funksjonen Facebook Pixel (det interne navnet), vil utveksle informasjon om hvilke brukere som har besøkt et nettsted og brukt «Logg inn med din Facebook». Etter innføring av strengere datalovgivning, lanserte Facebook siden off facebook activity. Innstillingene på denne portalen kan begrense utvekslingen annonsører får til å bygge reklameprofiler.
Det finnes i dag tusenvis av Facebook-applikasjoner, blant annet en rekke spill som spilles av millioner av brukere. Spillet FarmVille var den mest brukte applikasjonen per oktober 2010.


== Omtale ==
Nettstedet har blitt kritisert av Nasjonal sikkerhetsmyndighet, Jens Stoltenberg og George Bush: «Over to hundre tusen nordmenn utleverer personlig informasjon om seg selv på Facebook. Det øker faren for anslag som i ytterste konsekvens kan medføre tap av liv eller omfattende skade mot rikets sikkerhet».
Enkelte har også stilt seg kritisk til mulig misbruk av personlig informasjon på nettsamfunnet. Blant annet så hevdet den kjente internettaktivisten Julian Assange i 2012 at Facebook deler sensitive personopplysninger med amerikanske etterretningstjenester. Han omtalte videre Facebook som den «farligste spionmaskinen som noensinne er oppfunnet».Høsten 2016 fjernet Facebook ved flere tilfeller et ikonisk dokumentarbilde fra Vietnamkrigen med begrunnelse om at bildet inneholdt nakenhet. Den norske forfatteren Tom Egeland var blant de som fikk bildet fjernet fra profilen sin og ble midlertidig blokkert fra å publisere på nettstedet. Statsminister Erna Solberg og Aftenposten fikk også fjernet de bildeinnleggene de hadde lagt ut. Etter et åpent brev til Facebook i Aftenposten 9. september 2016 hvor de kritiserte Facebooks redaktør-rolle svarte selskapet at det ville vært vanskelig å lage regler som tillater noen bilder innen en kategori de i utgangspunktet forbyr.


== Facebook i Norge ==
Ifølge Aftenposten hadde Facebook i 2017 3,4 millioner aktive brukere i Norge og en omsetning på over 2 milliarder norske kroner. Anslått overskudd er rundt 1,3 milliarder kroner, mens selskapet betaler under en halv million i skatt.


== Referanser ==


== Eksterne lenker ==
(mul) Offisielt nettsted 
(en) Offisiell blogg 
(en) Facebook – kategori av bilder, video eller lyd på Commons 
«With friends like these ...». The Guardian. 11. januar 2008. Besøkt 28. januar 2010. «Now even if you don't buy the idea that Facebook is some kind of extension of the American imperialist programme crossed with a massive information-gathering tool, there is no way of denying that as a business, it is pure mega-genius.» 
«Et ideologisk instrument». Klassekampen. 17. januar 2008. Arkivert fra originalen 20. februar 2008. Besøkt 28. januar 2010. 
«Facebook kan selge informasjonen din videre. So?». ROOT.no. 20. mai 2007. Arkivert fra originalen 2. november 2009. Besøkt 28. januar 2010. «En grei regel er at du aldri bør legge ut mer informasjon på disse community-sidene enn du ville skreket ut i en større forsamling av kjente og ukjente mennesker.» 
«Hvordan tenke personvern i Facebook?». Datatilsynet. 7. mai 2007. Arkivert fra originalen 21. februar 2009. Besøkt 28. januar 2010. 
«Facebook ser deg – også utenfor Facebook». nrk.no. Besøkt 8. august 2014.