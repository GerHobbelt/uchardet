revision: 23083599
title: Skagway, Alaska
url: https://no.wikipedia.org/wiki/Skagway


---

Skagway er en by i den sammensatte bykommunen Skagway i Alaska i USA. Byen ligger i det såkalte Alaska Panhandle, i delstatens sørøstre del. Ved folketellingen i 2000 talte byens befolkning 862 personer. Om sommeren fordobles imidlertid befolkningen, for å kunne håndtere de over 900 000 turistene som besøker byen hvert år.
Havna i Skagway er et populært stopp for cruiseskip, og turistnæringen utgjør en stor del av næringslivet i byen. Den smalsporede jernbanen White Pass and Yukon Route til Whitehorse i Canada, som ble bygget under gullrushet på slutten av 1890-årene, drives nå utelukkende som turistjernbane i sommermånedene.
Skagway ble grunnlagt i 1887 av dampskipskapteinen William Moore. Byen var et viktig støttepunkt for gullgraverne under gullrushet, og var utgangspunkt for rutene over White Pass og Chilkoot Pass til Klondike og Alaska. 
Skagway utgjorde også en del av settingen for Jack Londons bok Når villdyret våkner.
Navnet Skagway (opprinnelig stavet Skaguay) er fra Tlingit-navnet på området: «Skagua» eller «Shgagwèi», som betyr «et vindfullt sted med skumskavler på vannet».


== Eksterne lenker ==
(en) Offisielt nettsted 
(en) Skagway, Alaska – kategori av bilder, video eller lyd på Commons 
(en) Skagway, Alaska – galleri av bilder, video eller lyd på Commons 
Skagway Chamber of Commerce
Skagway Convention & Visitors Bureau
The Skagway News, lokalavis
Soapy Smith Preservation Trust
University of Washington Libraries Digital Collections – Eric A. Hegg Photographs  736 fotografier fra 1897-1901 som dokumenterer gullrushene i Klondike og Alaska, og omfatter bilder fra livet i Skagway, Nome og Dawson. Søk på «Skagway».
”Skagway: Gateway to the Klondike” fra National Park Service.