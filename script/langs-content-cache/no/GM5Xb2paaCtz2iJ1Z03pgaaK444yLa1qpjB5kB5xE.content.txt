revision: 23659160
title: Idrettsforeningen Sparta
url: https://no.wikipedia.org/wiki/Sarpsborg_08_Fotballforening


---

Sarpsborg 08 Fotballforening er en fotballklubb fra Sarpsborg som spiller i Eliteserien for menn.


== Eliteserien 2023 ==


== Historie ==
Fotballen i Sarpsborg-distriktet har historie tilbake til 1903, da Sarpsborg FK ble stiftet. Sarpsborg FK og Sparta har tilsammen vunnet 7 cupmesterskap, det siste så langt tilbake som 1952. 
I perioden mellom 1974 og 2010 hadde ikke Sarpsborg noe lag i den øverste divisjonen i norsk fotball. I 1999 startet derfor alle de 16 fotballklubbene i Sarpsborg-distriktet et samarbeid med arbeidstittelen "Klubben 2000". Målet var å etablere et best mulig fotballag i distriktet. Det varte dog helt til 2007/2008 før samarbeidsklubben fant sin nåværende form. 


=== Etablering (2000–2008) ===
De første samarbeidsårene i Sarpsborg ble en kaotisk epoke med en rekke bytter av satsingsklubb, endringer av klubbnavn og poengtrekk.Sarpsborg FK ble opprinnelig satsingsklubb og laget fikk i 2000 navnet Sarpsborg Fotball. Karl-Petter Løken ble ansatt for å styre satsingen, men trakk seg etter få måneder og sesongen endte med nedrykk til 3. divisjon. Deretter trakk Greåker, Sparta og Sarpsborg FK seg fra samarbeidet.
3.-divisjonsklubben Navestad overtok som satsingsklubb og laget byttet navn til FF Sarpsborg i 2001. Året etter ble navnet endret til Borg Fotball, samtidig som Sparta meldte seg inn i samarbeidet igjen. Borg Fotball rykket i 2002 opp til 2. divisjon, bare for å rykke ned igjen i 2003. Det samme året rykket Sparta opp til 2. divisjon og overtok som satsingsklubb, nå under navnet FK Sparta Sarpsborg. 
FK Sparta Sarpsborg rykket i 2005 videre opp til 1. divisjon etter 15-0 over Fram Larvik i siste seriekamp. I 2006 ble Sparta Sarpsborg trukket to poeng av Norges Fotballforbund for å ha brukt spilleren Makhtar Thioune uten tillatelse, men kom allikevel på 10.-plass i 1. divisjon og berget plassen.
I 2007 kom laget på 13.-plass i 1. divisjon og rykket i utgangspunktet ned til 2. divisjon. Da Raufoss senere samme høst mistet klubblisensen, fikk Sparta Sarpsborg allikevel beholde plassen.Høsten 2007 lyktes det endelig å samle alle klubbene i distriktet da Sarpsborg FK igjen meldte seg inn i samarbeidet. FK Sparta Sarpsborg og Sarpsborg FK flyttet sine A-lag ned i henholdsvis 6. divisjon og 4. divisjon, og den nye satsingsklubben SFK Sparta overtok plassen til FK Sparta Sarpsborg i 1. divisjon. Conny Karlsson ble ansatt som ny hovedtrener. Karlsson overtok etter Kai Andersen som førte Sparta Sarpsborg helt opp fra 4. divisjon til 1. divisjon.Samarbeidsklubben valgte sitt første styre 15. januar 2008. Noe av det som skapte heftigst debatt i løpet av høsten 2007 og tiden fram til stiftelsesmøtet, var klubbnavnet, valget av ny klubblogo og ny drakt. Alt dette ble heller ikke løst umiddelbart, men falt på plass i løpet av det påfølgende året.


==== Klubbnavn ====
De to sterkeste klubbene i samarbeidet, Sarpsborg Fotballklubb og Sparta Sarpsborg, hadde hele tiden ønsker om å videreføre sitt klubbnavn i størst mulig grad. Det var steile fronter i navnediskusjonen og mye av debatten ble ført i media. Etter å ha hett FK Sparta Sarpsborg i sesongen 2007 og SFK Sparta gjennom vinteren, ble klubbnavnet i 2008 Sarpsborg Sparta FK. I 2009 endte farsen med at man til slutt falt ned på navnet Sarpsborg 08 Fotballforening.


==== Logo ====
Ny klubblogo ble stemt fram blant 180 forslag, og sarpingen Ben Høsts forslag vant. Den australske klubben Sydney FC mente logoen var for lik deres daværende logo, men etter en mindre justering ble logoen godtatt av den australske klubben.


==== Drakt ====
Også draktutformingen ble en drakamp mellom Sarpsborg FK og Sparta. Sarpsborg FK ønsket å beholde sine blå-hvite stripete drakter, mens Sparta på sin side ønsket noe tilnærmet sine blå drakter med hvite ermer. Etterhvert falt man ned på et kompromiss som alle parter kunne akseptere; en blå drakt med bred hvit stripe.I skyggen av all drakampen om klubbnavn, logo og draktdesign endte Sarpsborg Sparta FK på 10.-plass i 1. divisjon 2008.


=== Stabilisering (2009–) ===
2009: I sin første sesong med navnet Sarpsborg 08 Fotballforening ble klubben trukket tre poeng av forbundet for feilaktig økonomirapportering. Conny Karlsson trakk seg som trener midt i sesongen og den tidligere assistenttreneren Roar Johansen tok over som hovedtrener. Til tross for alt dette endte klubben på 5.-plass i 1. divisjon, noe som medførte kvalifiseringsspill for opprykk til Tippeligaen. I første runde i kvalifiseringen ble storebror Fredrikstad beseiret 2-0 på Fredrikstad stadion 6. november 2009. Laget klarte dog ikke å følge opp mot Kongsvinger, som ble for sterke over to kamper. Sarpsborg vant først hjemmekampen 3-2, men tapte deretter bortekampen 1-3. Dette ga klubben en ny sesong i 1. divisjon mens Kongsvinger tok steget opp i Tippeligaen.
2010: Sarpsborg endte på 2.-plass i 1. divisjon og rykket opp til Tippeligaen. Alta ble beseiret 4-0 på hjemmebane i siste serierunde foran et fullsatt Sarpsborg Stadion og for første gang siden 1974 hadde Sarpsborg atter et lag i den øverste divisjonen. Sarpsborg fikk mye ros for den økonomiske styringen og den nøkterne holdningen til spillerlønninger. Det kom også signaler om at Sarpsborg stadion skulle moderniseres og utøkes for å møte kravene som tippeligaspill medførte.2011: Laget endte sist på tabellen og rykket ned fra Tippeligaen. Budsjettet ble økt til ca. 20 millioner, men var allikevel klart lavest i Tippeligaen. Sarpsborg gikk til 4. runde i cupen der det ble tap for Aalesund.Nye spillere: Joacim Heier, Jo Nymo Matland, Erik Jonvik, Glenn Roberts,  Claes Jørgensen, Mohammed Ahamed og Stanley Chinedu Ihugba.
Spillere som forsvant: Jo Nymo Matland (under sommeroppholdet til Aalesund).
2012: Sarpsborg endte på 2.-plass i 1. divisjon og rykket opp til Tippeligaen. I løpet av høsten ble det klart at Roar Johansen ikke fikk forlenget sin trenerkontrakt med klubben, på tross av sportslig suksess. Sesongen ble avsluttet med opprykk til Tippeligaen etter at Notodden ble slått 3-2 i nest siste serierunde. For en detaljert oversikt over kampene 2012, se Sarpsborg 08 Fotballforening i 2012.
Nye spillere: Christian Brink, Haraldur Björnsson og Alvaro Baigorri.
Spillere som forsvant: Joacim Heier, Magnar Ødegaard og Joackim Jørgensen.
2013: Sarpsborg havnet på 14.-plass i Tippeligaen og måtte spille kvalik mot Ranheim for å beholde plassen i Tippeligaen. Sarpsborg startet og avsluttet sesongen tilfredsstillende, men 8 strake tap fra den 14. til den 21. serierunden ødela mye av sesongen. Laget røk ut allerede i 2. runde i cupen etter å ha tapt 0-1 borte mot 2.-divisjonslaget Kvik Halden.Nye spillere: Guðmundur Þórarinsson, Þórarinn Ingi Valdimarsson, Martin Thømt Jensen, Jérémy Berthod, Duwayne Kerr, Magnus Sylling Olsen, Aaron Samuel, Ásgeir Börkur Ásgeirsson,  Steffen Ernemann og Derek Decamps. 
Spillere som forsvant: Erik Jonvik, Glenn Roberts, Stanley Chinedu Ihugba, Mehmed Divanovic, Nicolay Solberg, Morten Giæver, Frode Larsen, Ásgeir Börkur Ásgeirsson og Øyvind Hoås. 
Ny hovedtrener: Brian Deane.
Årets spiller: Steffen Ernemann.2014: Sarpsborg havnet på 8. plass i Tippeligaen. I cupen ble det tap for Odd i semifinalen.
Nye spillere: Kristoffer Tokstad, Bojan Zajić, Sindre Wormdahl, Martin Hoel Andersen, Badr Rahhaoui, Franck Dja Djédjé, Joachim Thomassen og Andreas Nordvik
Spillere som forsvant: Alvaro Baigorri, Magnus Sylling Olsen, Berat Jusufi, Derek Decamps, Tobias Henanger og Mohamed Elyounoussi.
2015: Sarpsborg havnet på 11. plass i Tippeligaen. Geir Bakke ble ny hovedtrener. I cupen gikk man helt til finalen der det ble tap mot Rosenborg.
2016: Sarpsborg havnet på 6. plass i Tippeligaen. I cupen ble det tap for Bodø/Glimt i kvartfinalen.
2017: Sarpsborg havnet på 3. plass i Eliteserien, tok klubbens første medalje og kvalifiserte seg for spill i Europa. I cupen gikk man for andre gang helt til finalen der det ble tap mot Lillestrøm.
2018: Sarpsborg spilte kvalifiseringsrunder til Europaligaen der man i tur og orden slo ut ÍBV fra Island, FC St. Gallen fra Sveits, NK Rijeka fra Kroatia og Maccabi Tel Aviv fra Israel. Dette førte til at laget kvalifiserte seg for gruppespill mot Genk fra Belgia, Beşiktaş fra Tyrkia og Malmö FF fra Sverige. I cupen ble det tap for Hamarkameratene i 3. runde.


== SAMS ==
En av hovedårsakene til at det var mulig å etablere en toppklubb i Sarpsborg, var det formelle samarbeidet som skjedde gjennom SAMS – Sammen for Sarpsborg. SAMS var et spillerutviklingsprosjekt som omfattet 16 av klubbene i distriktet. Kun Greåker IF valgte å stå utenfor samarbeidet. De 16 klubbene som inngikk i samarbeidet foruten Sarpsborg 08 var

Fotballklubben Sparta Sarpsborg
Sarpsborg Fotballklubb
Idrettslaget Borgar
Borgen Idrettslag
Varteig Idrettslag
Navestad Idrettsforening
Tune Idrettslag
Hafslund Idrettsforening
Ullerøy Idrettslag
Tveter Idrettslag
Ise Sportsklubb
Yven Idrettsforening
Borg Sportsklubb
Skjeberg Sportsklubb
Lande Idrettsforening
Nygårdshaugen Idrettslag


== Spillerstall ==
Oppdatert 22. juni 2023.


=== Utlånte spillere ===


== Kvinnefotball ==
Sarpsborg 08 overtok Hafslunds plass i 2. divisjon før 2010-sesongen. Den første sesongen for damelaget endte med suksess og opprykk til 1. divisjon. I 2013 og 2014 spilte laget kvalifisering for opprykk til Toppserien, men tapte for Amazon Grimstad begge ganger.  I 2015 rykket laget ned fra 1. divisjon.
I 2016 bestemte Sarpsborg 08 seg for å legge ned satsingen på kvinnefotball, men endret beslutningen senere samme år. Sarpsborg 08 Damer spiller siden 2016 i 2. divisjon.


== Se også ==
Sarpsborg 08 i europeisk fotball


== Referanser ==


== Eksterne lenker ==
Offisielt nettsted 
(en) Sarpsborg 08 – kategori av bilder, video eller lyd på Commons 
(no) Sarpsborg 08 Fotballforening – Norges Fotballforbund 
Sarpsborg Arbeiderblads samleside om Sarpsborg 08
SAMS