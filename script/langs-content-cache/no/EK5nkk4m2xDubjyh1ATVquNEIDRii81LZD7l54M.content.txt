revision: 23548065
title: Food
url: https://no.wikipedia.org/wiki/Orkla_(selskap)


---

Orkla ASA (OSE: ORK) er et norsk industrielt investeringsselskap der virksomheten er merkevarer og forbrukerorienterte selskaper. Norden, Baltikum og utvalgte land i Sentral-Europa er Orklas hovedmarkeder. I tillegg har konsernet sterke posisjoner innenfor utvalgte produktgrupper i India. 
Orkla ASA er notert på Oslo Børs og har hovedkontor i Oslo. Orkla hadde 20.500 ansatte pr. 31. desember 2022. Konsernet hadde i 2022 en omsetning på 58,4 mrd. kroner.


== Historie ==
Orkla har sine røtter tilbake til gruvedriften på Løkken Verk i 1654. Det moderne Orkla ble grunnlagt i 1904 av Christian Thams, under navnet Orkla Grube-Aktiebolag. Christian Thams, med Mandals-rederen Christian Salvesen som finansiell partner, tok opp igjen gruvedriften på Løkken Verk etter at den hadde ligget nede noen år og Orkla ASA regner 1654 som sitt stiftelsesår. Gruvedriften på Løkken tok slutt i 1987.
Fra 2005 til 2011 eide Orkla det metallproduserende selskapet Elkem.
20. august 2012 ble det offentliggjort at Orkla ASA kjøper 90 % av aksjene i selskapet Rieber & Søn fra familien Rieber for 6,1 mrd kroner. Kjøpet skal godkjennes av Europakommisjonen.


== Virksomheter ==
Orklas merkevarevirksomhet består av fire forretningsområder: Orkla Foods, Orkla Confectionery & Snacks, Orkla Care og Orkla Food Ingredients. 
Orkla har i tillegg virksomhet organisert under forretningsområdet Orkla Investments.


=== Orkla Foods ===
Orkla Foods omfatter Orklas ti matvarevirksomheter i Norden, Baltikum, Østerrike, Tsjekkia og India. 
Selskapet står bak merkevarer som Stabburet, Toro, Stabbur-makrell, Nora, Vossafår, Denja, Stabburet Leverpostei, Pizza Grandiosa, Fun Light, Vestlandslefsa, Gøy og Idun. Produktporteføljen til selskapet teller ca 1300 produkter, fordelt innen de fleste kategorier i norsk dagligvare. Orkla Foods Norge er heleid av Orkla ASA
Selskapet har fabrikker i Fredrikstad, Stranda, Arna og Elverum.
Orkla Foods Norge ble etablert 1. oktober 2013, etter at Stabburet og Rieber & Søn ble slått sammen.


=== Orkla Confectionery & Snacks ===
Orkla Confectionery & Snacks omfatter syv merkevarevirksomheter i Norden, Baltikum og Russland. 
Kjente merkevarer er Nidar, Sætre, KiMs, Polly, Stratos, Smash, Göteborgs Kex, Panda, Taffel.


=== Orkla Care ===
Orkla Care (tidligere Orkla Home & Personal) omfatter fem merkevarevirksomheter med hjemmemarkeder primært i Norden. Selskapene som inngår i Orkla Care er Orkla Home & Personal Care, Lilleborg Profesjonell, Orkla Health, Pierre Robert Group og Orkla House Care.
Kjente merkevarer er Jif, Jordan, OMO, Zalo, Sun, Lano, Pierre Robert, Möller's, Nutrilett, Maxim.


=== Orkla Food Ingredients ===
Orkla Food Ingredients er en aktør innen bakeriingredienser i Norden. 


=== Orkla Investments ===
Orkla har investeringer utenom merkevarevirksomheten, som er organisert under Orkla Investments. Forretningsområdet omfatter det tilknyttede og felleskontrollerte selskapet Jotun. I tillegg inngår Hydro Power, eiendom og finansielle eiendeler i Orkla Investments.


== Orklas konsernsjefer ==
Nils K. Selte (11. april 2022 –)
Jaan Ivar Semlitsch (august 2019 – 11. april 2022)
Terje Andersen (juni 2019 – august 2019)
Peter A. Ruzicka (februar 2014 – juni 2019)
Åge Korsvold (30. april 2012 – 2014)
Bjørn M. Wiggen (8. september 2010 – 30. april 2012)
Dag Jakob Opedal (24. januar 2005 – 2. juli 2010)
Finn M. Jebsen (2001 – 24. januar 2005)
Jens P. Heyerdahl d.y. (1979–2001)
Per Palmer (1959–1979)
Thorry Kiær (1938–1958)
Nils Erik Lenander (1922–1938)
August Nachmanson (1913–1922)
Friedrich Esser (1910–1913)
Christian Thams (1904–1910)


== Referanser ==


== Litteratur ==
Odd Harald Hauge Visst faen er det personlig Orkla - selskap og slagmark i mer enn 100 år, Kagge 2014 ISBN 9788248915263


== Eksterne lenker ==
Offisielt nettsted 
(en) Orkla Group – kategori av bilder, video eller lyd på Commons 
Historieoversikt på orkla.no