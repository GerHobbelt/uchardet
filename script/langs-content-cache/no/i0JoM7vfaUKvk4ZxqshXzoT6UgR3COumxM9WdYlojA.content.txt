revision: 23543825
title: Mankato (Minnesota)
url: https://no.wikipedia.org/wiki/Minnesota


---

Minnesota er en delstat i Midtvesten i USA. Den grenser til Wisconsin i øst, Iowa i sør, Sør-Dakota og Nord-Dakota i vest og mot Canadas provinser Ontario og Manitoba i nord. Minnesota har over 5,7 millioner innbyggere (2020). Over halvparten bor i «tvillingbyene» Minneapolis og Saint Paul.
Minnesota ligger ved Øvresjøen (Lake Superior) og er ellers kjent for sine tusener av mindre innsjøer. Mississippivassdraget har sin kilde i Itascasjøen nordvest i Minnesota. I det skogkledte nord drives det bergverk, skogbruk og villmarksturisme. Vest i Minnesota ligger prærien, hvor det drives intensivt jordbruk. I sørøst er det bratte elvedaler og store løvskoger.
Minnesota har vært bebodd i årtusener av ulike indianerfolk. På 1600-tallet begynte franske oppdagelsesreisende, pelsjegere og misjonærer å utforske området, og de kom i kontakt med dakota- og ojibwastammene. Store deler av det som nå er Minnesota, var en del av Fransk Louisiana frem til Louisiana-kjøpet i 1803, da det ble et amerikansk territorium. Minnesota i sin nåværende utstrekning ble innlemmet som delstat i 1858.
På 1800- og 1900-tallet innvandret mange skandinaver og tyskere. Minnesota er fortsatt et kjerneområde for norsk-amerikansk kultur. En femtedel av befolkningen, nesten 900 000 personer, regner seg selv som norsk-amerikanere, og det er det største antallet i noen delstat.
Minnesota har høy levestandard, og er en av delstatene med sunnest befolkning og de beste lese- og skriveferdighetene. Delstaten har høy samfunns- og valgdeltagelse, og fører en moderat, progressiv politikk.
Delstatens offisielle kallenavn er L'Étoile du Nord, som er fransk for «Nordstjernen».


== Geografi ==
Minnesota var en gang i tiden dekket av store isbreer som har etterlatt seg mange innsjøer og elver. Staten har flere store elver som er viktige både som ferdselårer og som drivkraft. Øvre delen av elven Mississippi ligger i staten og landskapet er bølgende sletteland som ligger i gjennomsnitt ca. 300 meter over havet. Lake Superior som er en av de fem større innsjøene ligger nord i staten ved Canadas grense. Den er en utpreget jordbrukstat og har et innlandsklima med varme somre og kalde, nedbørsfattige vintre. Minnesota har et samlet areal på drøyt 225 000 km², omtrent like stort som Storbritannia.


== Historie ==
Området som i dag utgjør Minnesota var opprinnelig befolket av Sioux- og Chippewa-indianere. I slaget ved Kathio i 1750 beseirer Chippewaindianerne Siouxindianerne og erobrer området som er rikt på villris. Det ble innlemmet i USA ved Louisiana-kjøpet i 1803. I 1820-årene begynte det å komme nybyggere fra New England og senere fra Europa, da særlig Skandinavia og Tyskland. Til det sørøstlige hjørne av Minnesota kom det flere norske immigranter enn til hele USA for øvrig. Den svenske forfatteren Vilhelm Moberg har i romantrilogien «Utvandrerne» skildret en familie som utvandret fra Småland og bosatte seg ved innsjøen Ki-Chi-Saga som senere fått navnet Lake Chisago i fylket Chisago County. I mai 1858 ble den USAs 32. stat.


== Demografi ==
Bureau of the Census estimerte at befolkningen til Minnesota var på 5 344 861 den 1. juli 2011. Det var en befolkningsvekst på 0,77% siden folketellingen i 2010.
Fra år 1850 til 1900 hadde Minnesota en stor befolkningsvekst. Innbyggertallet økte fra i underkant av 6100 i 1850 til i overkant av 1,7 millioner i 1900. De neste seks ti årene etter 1900 hadde staten en befolkningsvekst på 15% hvert 10 år. I 1960 hadde staten et innbyggertall på 3,4 millioner. Mellom 1960 og 1970 hadde staten en befolkningsvekst på 11%. De 3 neste ti årene etter 1970 hadde Minnesota en gjennomsnittlig befolkningsvekst på 9% per ti år. Befolkningen i Minnesota var på 4,9 millioner mennesker i 2000.
37,9% av Minnesotas befolkning er av tysk herkomst, 16,8% norsk, 11,7% av irsk, 9,5% av andre nordiske land, 6,3% av engelsk, 5,1% av  tsjekkisk, 4,2% av fransk, 3,7% av  polsk (2009).


== De femten mest befolkede fylkene ==


== Fylker ==
Minnesota har 87 fylker (counties).


== Økonomi ==
 Kilde: The World Almanac 2008, side 45 og 555-587. 


== Kjente personer ==
Adam Young
Siri Hustvedt
Richard Dean Anderson
Kim Basinger
Bob Dylan
Scott Fitzgerald
Judy Garland
Gus Hall
Hubert Humphrey
Jessica Lange
Sinclair Lewis
Walter F. Mondale
Thorstein Veblen
Paul Wellstone
Jesse Ventura
Prince
Eddie Cochran (artist)


== Referanser ==


== Eksterne lenker ==
(en) Offisielt nettsted 
(en) Minnesota – kategori av bilder, video eller lyd på Commons 
(en)   Minnesota hos Wikivoyage