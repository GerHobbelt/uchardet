revision: 22857245
title: "Forfengelighetsst\xF8rrelse"
url: https://no.wikipedia.org/wiki/Forfengelighetsst%C3%B8rrelse


---

Forfengelighetsstørrelser eller «størrelsesinflasjon» er et fenomen hvor ferdigsydde klær i samme nominelle størrelse (størrelsesmerking) får større fysisk størrelse over tid. Dette kan medføre at for eksempel «medium» tilsvarer «ekstra stor» i et annet klesplagg.
Forfengelighetsstørrelser kan gjøre at kjøperen føler seg bedre ved gå med et klesplagg som er merket «ekstra liten» istedenfor «medium», selv om de to klesplaggene egentlig er i samme størrelse. Fenomenet er først og fremst dokumentert i USA og Storbritannia, hvor klesstørrelsene stadig har glidd mer og mer ut.


== Kuriositeter ==
I 2022 skrev NRK en artikkel om det norske klesmerket Edel Design som hadde gått over til størrelser som «xtra lekker», «midt i blinken», «xtra smekker» ettersom de opplevde at det var vanskelig for kundene å forholde seg til størrelser som small, medium og large. Grepet ble hyllet av kroppspositivist Sonja Iren Johnsen.


== Utfordringer og vegen videre ==
Tilsynelatende tilfeldige klesstørrelser kan føre til stor frustrasjon ved prøving av klær i butikk. Ved kjøp av klær over nett kan det skape unødvendig prøving, bytte og retur som gir ekstra CO2-utslipp og bidrar til global oppvarming.
For å redusere utslippet av klimagasser kan det derfor være hensiktsmessig med bedre størrelsesmerking av klær. Adopsjon av standarder for bedre størrelsesmerking kan derfor være hensiktsmessig:

EN 13402 er en felles europeisk standard for størrelsesmerking av klær basert på kroppsmål i centimeter.
For skostørrelser er mondopoint en internasjonel standard for skostørrelser basert på fotlengde i millimeter.


== Referanser ==