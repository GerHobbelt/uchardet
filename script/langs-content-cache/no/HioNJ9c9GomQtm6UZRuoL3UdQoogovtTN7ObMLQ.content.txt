revision: 21838424
title: "Kjell-Inge Br\xE5tveit"
url: https://no.wikipedia.org/wiki/Kjell-Inge_Br%C3%A5tveit


---

Kjell Inge Bråtveit (født 2. april 1963), er en norsk fotballtrener. 
Bråtveit har trent en rekke forskjellige lag. Tidlig på 1990-tallet var han trener for Sportsklubben Haugars damelag, og under hans ledelse rykket laget opp til øverste divisjon. I 1993 var han i tillegg en av Haugars herrelags tre trenere. Dette var den siste sesongen før Haugar fusjonerte med Djerv 1919. Etter fusjonen ble Bråtveit i Åkra Idrettslag på Karmøy. Åkra befant seg i 3. divisjon, og Bråtveit satte som mål at laget skulle rykke opp til 2. divisjon. Men like før 1994-sesongen var over, sluttet Bråtveit i klubben.


== Vidar FK og Viking ==
I 1995 ble han trener i Vidar Fotballklubb. Vidar lå da i 2. divisjon, og satset mye penger på å rykke opp til 1. divisjon. Dette lyktes allerede i 1996, under Bråtveits ledelse. På dette tidspunktet var 1. divisjon delt i to avdelinger på tolv lag hver, og etter denne sesongen skulle det bare være én avdeling med 14 lag. Derfor måtte seks lag fra hver avdeling rykke ned, og gjøre plass til fire nye lag fra 2.divisjon. Med dette som utgangspunkt ble sesongen ikke vellykket for Vidar. Klubben tok riktignok poeng på bortebane mot opprykkslagene Sogndal og Haugesund, men Vidar endte opp nesten på bunnen av tabellen, med bare to lag som hadde dårligere resultat sammenlagt. Etter denne sesongen ga Bråtveit seg som trener for Vidar, og vendte hjem til Haugesund der han begynte som trener for Vard. Han ledet Vard til 3. cup-runde, der laget tapte 0–11 for Brann på Brann stadion. Etter at 1997-/1998-sesongen var omme gav han seg som trener i Vard.
Høsten 1998 ble han hentet til Viking av lagets danske trener Poul Erik Andreassen. Sesongen 1998/1999 ble ikke vellykket for Viking, men laget gjorde en god figur i UEFA-cupen, og klarte 0-0 i bortekamp mot Werder Bremen. Hjemmekampen i Stavanger endte imidlertid 2–2, og Viking avsluttet deretter kontraktene med Andreassen og Bråtveit. Fra høsten 2000 gikk Benny Lennartsson inn som Vikings nye trener.


== FK Haugesund ==
Bråtveit på sin side ble trener i FK Haugesund, som hadde rykket opp til eliteserien i 1999 med Åge Steen som trener. Steens kontrakt ble imidlertid sagt opp tre måneder ut i 2000-sesongen, og Bråtveit ble hentet inn som hovedtrener foran FK Haugesunds kamp mot Rosenborg. Men Haugesund tapte både kampen mot trønder-laget og de fleste andre kampene, og mistet plassen i eliteserien. Bråtveit og FK Haugesund satset hardt på opprykk i 2001-sesongen, men laget havnet to poeng bak Hamarkameratene, som til slutt fikk kvalikplass. 2002-sesongen ble Bråtveits siste som Haugesund-trener. Da var laget fra 2001 stort sett ribbet for spillere, og klubben fikk økonomiske problemer på grunn av omfattende pengebruk i 2001.
I 2005 gjorde Bråtveit comeback som trener for Vard, som hadde rykket ned fra 1. divisjon i 2004. Bråtveits oppgave skulle være å få Vard opp igjen. Men laget ble plassert i en vanskelig 2. divisjonsavdeling. Ettersom Haugesund også rykket ned i 2004, kunne ikke de to lagene bli plassert i samme avdeling. Dermed havnet Vard i den tøffeste avdelingen, sammen med lag som Notodden, Bærum og Sarpsborg. Laget var likevel bare to poeng fra opprykk. Sesongen 2006 ble Bråtveitss siste som trener for Vard. Laget var aldri i nærheten av å posisjonere seg for opprykk, og endte på en 4.-plass i serien.


== Randaberg Idrettslag ==
I 2007 ble Bråtveit trener i Randaberg IL. Klubben hadde brukt masse penger, og målet var opprykk til 1. divisjon innen 2010. Av denne grunn handlet klubben inn spillere med tippeligaerfaring, som Petar Rnkovic (tidligere Strømsgodset), Øyvind Svenning, og ikke minst Bjarte Lunde Aarsheim (tidligere Viking og Start). I sin første sesong vant laget nesten alle kampene i sin 3. divisjonavdeling. Laget gikk ubeseiret gjennom hele 2007-sesongen. I mai 2008 fikk Bråtveit en ny toårskontrakt med Randaberg. Sommeren 2008 ble imidlertid klubbens investor Fred Ingebrigtsen siktet for innsidehandel. Dette satte hele Randabergs storsatsing i fare, fordi klubben måtte skjære drastisk ned på pengebruken, og Bråtveits fulltidsstilling som trener ble redusert til en deltidsstilling. Bråtveit ble derfor nødt til å arbeide som lærer ved siden av trenerjobben. Samtidig ble alle spillerne fristillt, men flere av de mest sentrale spillerne valgte likevel å fortsette ut sesongen. Da det ble klart at Stavanger ville rykke opp istedenfor Randaberg, valgte Bråtveit å takke nei til en ny kontrakt med Randaberg.
I 2014 ble Bråtveit rektor ved Skudenes ungdomsskole etter Jane Vold Fosen.


== Referanser ==


== Eksterne lenker ==
(en) Kjell-Inge Bråtveit – Transfermarkt (manager)