revision: 23233255
title: "Vestv\xE5g\xF8ya"
url: https://no.wikipedia.org/wiki/Vestv%C3%A5g%C3%B8y


---

Vestvågøy er en kommune i Lofoten i Nordland. Vestvågøy kommune omfatter Vestvågøya og flere mindre øyer og holmer i havområdene rundt. Vestvågøy bar navnet Lofotr i vikingtiden, opphavet til Lofoten. Kommunesenteret er Leknes by. Vestvågøy kommune er Lofotens mest folkerike med 11 433 innbyggere innbyggere (totalen av alle grunnkretsene 1. januar 2020). Leknes ligger geografisk midt i Lofoten, ca. 68 km vest for Svolvær og ca. 65 km øst for Å. Vestvågøy kommune ble etablert i 1963 etter sammenslåing av Buksnes, Hol, Borge og Valberg. 

Stamsund er et av de sentrale steder på Vestvågøy med daglige anløp av Hurtigruten. Stamsund er et fiskevær, og bebyggelsen i bildet er rorbuer, opprinnelig bygd som sesongboliger for fiskere som deltok i lofotfisket, i dag utleies rorbuene til turister, en virksomhet som gjerne kalles rorbuturisme.
Befolkningen er mye konsentrert rundt Buksnesfjorden, det vil si rundt kommunesenteret Leknes, Fygle og Gravdal der man finner Nordlandssykehuset Lofoten, samt videre ut mot Ballstad. Den ca. 11 km lange strekningen langs Buksnesfjordens vestside Leknes–Gravdal–Ballstad, har noe over 5 000 innbyggere. Leknes var den byen/tettstedet som hadde størst befolkningsvekst i Lofoten og Vesterålen fra 2000 til 2008. På Bøstad ligger vikingmuseet Lofotr langs E10, kanskje den største turistattraksjonen i Lofoten. Jordbruk og skole dominerer innlandsklimaet som ligger i denne grønne dalen mellom Inner og Yttersia som starter på Strømgård og går helt til Skulbru der det åpner seg mere mot havet mot vest. 


== Natur og geografi ==

Vestvågøy har bare et ørlite felt av gammelt (arkeisk) grunnfjell av inntil 2 500 millioner års alder, like ved Borge kirke nord i kommunen. Det består av gabbro, dioritt og anortositt. Kommunen består ellers av om lag 80 prosent paleo-proterozoisk grunnfjell fra 1 870 – 1 790 millioner år før vår tid. Dypbergartene mange steder i Lofoten og Vesterålen størknet raskt, i løpet av de 10 millioner årene fram til 1 790 millioner år siden, og er omtrent like gamle som bergartene i Vest-Troms. Massene stammer fra mantelen, og magmaen strømmet oppover og blandet seg delvis med arkeisk grunnfjell, og størknet allerede ganske dypt nede i jordskorpa. De vanligste bergartene i denne strukturen er mangeritt og charnoctitt, for eksempel nord for Raftsundet.Mellom grunnfjellsstrukturene finner vi på lavslettene et innslag av paleo-proterozoisk glimmergneis som er 1 870 – 1 770 millioner år gammel, men kanskje inntil 2 100 millioner år. Disse strukturene består også av grafittskifer og marmor, med innslag av jern, kvarts og mørk brungul feltspat.I havet utenfor Lofoten er grunnfjellet på havbunnen dekket av yngre sedimenter. 
Vestvågøy er som Lofoten for øvrig et turistmål med høye fjell, på sydsiden sjarmerende fiskevær som Ballstad og Stamsund, og på øyas vestside hvite sandstrender som på Hauklandsstranden, Viksanden, Unstad, Utakleiv og Eggum. På Eggum finnes Eggum naturreservat. Utakleiv, Eggum, Vestresand og Kvalnes er yndede steder å betrakte midnattssola. I Leknes er sola over horisonten (midnattssol) fra 26. mai til 17. juli, og om vinteren er sola under horisonten fra 9. desember til 4. januar. Utakleiv er av den britiske avisa The Times kåret til å være den den mest romantiske stranden i Europa, mens nabostranden Hauklandsand i mars 2021 ble kåret av Lonely Planet til Europas vakreste badestrand.Kommunens høyeste fjell Himmeltindan ligger på den vestre delen av øya, nord for Leknes.


== Samfunn og næringsliv ==
Øyas sentrale deler er flate og domineres av jordbruk. På Borg ligger det største hus (80 meter) fra vikingtiden. Lofotr Vikingmuseum, vikingmuseet på Borg, består av en rekonstruksjon i full størrelse med unike gjenstander utstilt.
Leknes er handelssentrum med Lofotens største detaljhandelomsetning, og Nord-Norges nest største kjøpesenter Lofotsenteret sto ferdig her i 2009. Leknes lufthavn er en kortbaneflyplass med 7 daglige avganger til Bodø, samt enkelte avganger til Svolvær og Røst. Leknes er utgangspunkt for bussruter til resten av Lofoten. Leknes Havn er en av Norges viktigste og mest besøkte havner for cruiseskip med ca. 70 anløp i året.Lokalavisa for Vest-Lofoten, Lofot-Tidende, holder til på Leknes og kommer ut en gang i uka. Lofotpostens redaksjon for Vest-Lofoten ligger også her.
En av vekstområdene i turistnæringen er relatert til surfing i bygda Unstad.
En stor næring i Vestvågøy er havbruk, det er ca 8 konsesjoner for oppdrett av laks. Det er også eierskap til 2 settefiskanlegg, en i Straumen og en på Kleppstad. Begge har en ikke ubetydelig skatteinngang til kommunen og holder mye folk i arbeid. 


== Kommunens tettsteder ==
Pr. 1. kvartal 2022 hadde kommunen 11 558 innbyggere. Pr. 1. januar 2021 hadde kommunesenteret Leknes 3 722 innbyggere. Tettstedet Gravdal hadde 1 676 innbyggere, mens tettstedene Stamsund hadde 1077 innbyggere og Ballstad hadde 862 innbyggere. Bøstad er et sentrum i nord på øya. Der finnes matbutikk/Post i butikk.


== Politikk ==


=== Kommunestyrevalget 2019 ===


== Administrativ historie ==
Dagens Vestvågøy kommune består av fire tidligere kommuner: Buksnes, Hol, Borge og Valberg.
Hol ble 1. juli 1919 utskilt fra Buksnes som egen kommune. Ved delingen hadde Hol kommune 2272 innbyggere og gjenværende Buksnes 3188 innbyggere.
1. januar 1963 ble kommunene Buksnes, Hol, Borge og Valberg slått sammen til Vestvågøy kommune. Ved sammenslåingen hadde Buksnes 4416 innbyggere, Hol 3154, Borge 4056 og Valberg 662 innbyggere.


== Kjente personer fra Vestvågøy ==
Gerhard Schøning (1722–1780), historiker
Arnoldus Schytte (1769–1834), prost og stortingsmann
Mikael Foslie (1855–1909), botaniker
Karl Uchermann (1855–1940), maler, tegner, Illustratør
Jens R. Nilssen (1880–1964), tegnerserieskaper, karikaturtegner og illustratør
Dagmar Blix (1900–1984), forfatter og lyriker
Boy Rist (1912–1972),  motstandsmann, sjøforsvarsoffiser, ordfører (H) i Vestvågøy
Harald Sverdrup (1923–1992), norsk lyriker
Eivind Bolle (1923–2012), ordfører i Vestvågøy, stortingsrepresentant (Ap) 1973–1985, fiskeriminister 1973–1981
Karl Sverre Klevstad (1926–), stortingsrepresentant (KrF) 1973–1981, ordfører i Vestvågøy 1987–1991
Peter Angelsen (1935–), fisker og politiker (Sp), stortingsrepresentant 1981–1997, fiskerminister 1997–2000
Terje Johanssen (1942–2005), norsk lyriker
Bjørn Angelsen (1946–), professor (biomedisinsk teknikk) ved Universitetet i Trondheim
Are-Jostein Norheim (1949–), ambassadør
Søren Fredrik Voie (1949–), stortingsrepresentant (H) 2001–2005
Jan Sahl (1950–), stortingsrepresentant (KrF) 1997–2009
Guri Ingebrigtsen (1952–2020), lege og politiker (Ap), sosialminister 1999–2001, ordfører i Vestvågøy 1999–2007
Hallgeir Elstad (1964–), professor (teologi) ved Universitetet i Oslo
Mini Jakobsen (1965–), fotballspiller


== Referanser ==


== Eksterne lenker ==
Offisielt nettsted 
(en) Vestvågøy – kategori av bilder, video eller lyd på Commons 
(no) Vestvågøy i Store norske leksikon
(no) Kommunefakta Vestvågøy - Statistisk sentralbyrå
(no) Vestvågøy turistinformasjon - Vestvågøy kommune
(no) Lofotr Vikingmuseum