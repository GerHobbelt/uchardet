revision: 18629386
title: Halvor Andersen
url: https://no.wikipedia.org/wiki/Halvor_Andersen


---

Halvor Andersen (født 1745 på garden Vester-Balke på Toten, død 19. mars 1810 i København) var en norsk embetsmann og boksamler.
Han var sønn av Anders Balke og Kari Halvorsdatter. I 1771 ble han kopist i skifteretten i Københavns hov- og stadsrett, 1777 fullmektig ved skiftekommisjonen og 1793 revisor i det danske kancelli. I 1805 fikk han tittelen kancelliråd. Han døde ugift.
I løpet av sitt liv skaffet Andersen seg en verdifull samling av bøker (over 15 000 bind) og håndskrifter, vesentlig av historisk og statistisk innhold, samt en del antikviteter og naturalier. Alt dette skjenket han ved testamente av 21. mars 1786 til et eventuelt universitet i Norge, idet det inntil videre skulle oppbevares ved Deichmanske Bibliothek i Christiania. Da utsiktene til et norsk universitet svant hen, og av hensyn til en anerkjent datter og hennes mor, bestemte han imidlertid 15. august 1787 at Deichmanske Bibliothek bare skulle overta de bøker biblioteket ikke hadde fra før. Året etter hans død ble det likevel opprettet et norsk universitet, som nå krevde hele samlingen utlevert. Dette ble bifalt av skifteretten i 1812, mens datteren og moren ble tilkjent en pensjon.


== Kilder ==
Dansk biografisk Lexikon [1]