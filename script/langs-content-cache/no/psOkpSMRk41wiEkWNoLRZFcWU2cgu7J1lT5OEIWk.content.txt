revision: 19735998
title: Adam Albert Graf Neipperg
url: https://no.wikipedia.org/wiki/Adam_Albert_Graf_Neipperg


---

Adam Albert Graf von Neipperg (født 8. april 1775, død 22. februar 1829 i Parma) var en østerriksk general og statsmann.


== Liv og virke ==


=== Bakgrunn ===
Grev Neipperg var barnebarn av grev Wilhelm Reinhard von Neipperg og sønn av oppfinneren av kopimaskinen, grev Leopold Joseph von Neipperg (1728–92). Han gikk på Karlsschule i Stuttgart, trådte 1790 inn i den østerrikske militærtjeneste.


=== Militær karriere ===
Han kjempet i den franske revolusjonskrigen i Rhinarméen ved Jemappes og Neerwinden, ble 14. september 1794 sterkt skadet ved Doelen, deltok i angrepet på Mainz-linjen i oktober 1795 og utmerket seg deretter i Italia 1796-1801 ved Mantova, i Tirol, ved Cassana, Novi, Marengo og Mincio. 1805 kjempet han i Italia, og 1809 i erkehertug Ferdinand av Østerrikes korps, hvor han avanserte til generalmajor.
Fra 1811 til 1813 var han østerriksk gesandt ved det svenske hoff. 1813 kjempet han i spissen for en brigade ved Reichenberg, ved Stolpen og ved Leipzig og ble 20. oktober 1813 befordret til feltmarskalkløytnant. I desember kom han til Napoli, sluttet der selv 14. januar 1814 alliansetraktaten med Murat, rykket 23. inn i Lombardia og fikk 20. juni kommandoen over en divisjon i Pavia-området.
Fra juli ledsaget han den tidligere keiserinne av Frankrike, Napoleons hustru Marie Louise, til Aix-en-Provence og på hennes reise gjennom Sveits, representerte hennes interesser ved Wienerkongressen og ble 29. mars 1815 utnevnt til hennes Oberstallmeister og kommandant for troppene i Parma. Etter at krigen brøt ut igjen mellom Østerrike og Kongedømmet Napoli våren 1815 overtok han kommandoen over det 1. armékorps, inntok 21. mai Napoli og regjerte som militærguvernør til 25. juni. Deretter overtok han kommandoen for Østerrike over de østerrikskbesatte franske departementene Gard, Ardèche og Hevault.


=== Politisk karriere ===
Deretter gjenopptok han sin tjeneste som Oberstallmeister for den østerrikske erkehertuginne Marie Louise (tidligere keiserinne av Frankrike) og ble 1816 utnevnt til Oberhofmeister og utenriksminister, samt året etter av keiser Frans II til virkelig geheimeråd.


=== Familie ===
Fra 1821 var grev Neipperg gift i morganatisk ekteskap med Marie Louise, som gav ham to barn. Den eneste overlevende sønnen fra dette ekteskapet, Wilhelm Albrecht, greve av Montenuovo, ble født 9. august 1821. Han ble i 1864 opphøyet til fyrste av Montenuovo. Grev Neippergs eldste sønn fra første ekteskap, Alfred August Karl Franz Camillus, greve av Neipperg, født 26. januar 1807, var fra 1842 gift med prinsesse Maria Friederike Charlotte av Württemberg og døde 16. november 1865.


== Referanser ==


== Eksterne lenker ==
(en) Adam Albert von Neipperg – kategori av bilder, video eller lyd på Commons