revision: 17598164
title: Jemdat Nasr
url: https://no.wikipedia.org/wiki/Jemdet_Nasr


---

Jemdet Nasr (arabisk: جمدة نصر‎) er et arkeologisk funnsted i Irak, 40 km nordøst for Babylon og Kisj. Navnet benyttes også for en tidlig bronsealderkultur i søndre Mesopotamia, Jemdet Nasr-perioden, som blomstret omkring 3000-2900 f.Kr.
I Jemdet Nasr-perioden oppstod skriftspråket i søndre Mesopotamia. De eldste sylinderseglene ble også tatt i bruk i denne perioden. Den representerer også den urbane revolusjon siden mange små mesopotamiske bosetninger utviklet seg til større byer.
Stedet Jemdet Nasr ble først undersøkt i 1926 og 1928 av britiske og amerikanske arkeologer under ledelse av Stephen Langdon. Utgravningene ble gjenopptatt i  1988 av Roger J. Matthews og andre. Arkeologene fant en stor bygning som inneholdt et arkiv av tekster skrevet med proto-kileskrift og utstyrt med seglavtrykk, samt sylindersegl. Keramikken, som var av en polykrom type, har vist seg verdifull for å tidsbestemme sjikt fra Jemdet Nasr-perioden på andre arkeologiske funnsteder.

Jemdet Nasr-perioden antas av arkeologer som R. J. Matthews å ha vært av kort varighet, omkring et århundre, selv om en lengre periode ca 3200-2900 f.Kr. forekommer i eldre vitenskapelig litteratur. Jemdet Nasr-kulturen fulgte etter den tidligere Uruk-kulturen og var samtidig med Nineve 5-kulturen i nordlige Mesopotamia og den proto-elamittiske sivilisasjon i vestre Iran. Den representerer det siste stadium før den sumeriske tidligdynastiske tid i sørlige MesopotamiA.


== Litteratur ==
Roger Matthews: Secrets of the dark mound. Jemdet Nasr 1926-1928. Warminster: British School of Archaeology in Iraq 2002 (Iraq Archaeological Reports, Bd. 6)  ISBN 978-0-85668-735-8.


== Eksterne lenker ==
Artikkelen har ingen egenskaper for offisielle lenker i Wikidata
https://web.archive.org/web/20070805214740/http://www.britac.ac.uk/institutes/iraq/newjemdet.htm British School of Archaeology in Iraq - Jemdet Nasr: a place and a period