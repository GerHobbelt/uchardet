revision: 23672653
title: "1. FC Saarbr\xFCcken"
url: https://no.wikipedia.org/wiki/1._FC_Saarbr%C3%BCcken


---

1. FC Saarbrücken er en tysk fotballklubb fra byen Saarbrücken i delstaten Saarland. Klubbens hjemmebane er egentlig Ludwigsparkstadion i Saarbrücken, men dette stadionet blir for tiden ombygd fra et klassisk stadion med fotballfelt og løpebane til et rent fotballstadion. Umbygningen strekker seg fra 2016 til 2018 og i denne tiden spiller 1. FC Saarbrücken i Hermann-Neuberger-Stadion som ligger i Völklingen, cirka 12 kilometer west for Saarbrücken.
Klubben herrelag i fotball spiller (sesongen 2015/16) i Regionalliga Südwest (nivå 4). Klubben har 1600 medlemmer, og har også avdelinger for håndball og bordtennis.


== Historie ==
Fotballavdelingen i Turnverein Malstatt ble stiftet 18. april 1903. 8. oktober 1907 brøt fotballavdelingen ut fra moderklubben, og tok navnet FV Malstatt-Burbach. 1. april 1909 skiftet klubben navn til FV Saarbrücken.
Klubben rykket opp i 1. divisjon i sin regionale liga (Gauliga Südwest) i 1935. (Tyskland fikk ingen nasjonal toppdivisjon før i 1963.) I 1943 nådde de finalen i det tyske ligamesterskapet, der de tapte for Dresdner SC.
Etter at Tyskland hadde tapt 2. verdenskrig i 1945, ble alle tyske organisasjoner (deriblant sports- og fotballklubber) oppløst. 1. FC Saarbrücken ble startet som etterfølger til FV Saarbrücken samme år. De tre første sesongene etter krigen spilte klubben i 1. divisjon i Oberliga Südwest-Nord.
Etter 2. verdenskrig var den tyske delstaten Saarland okkupert av Frankrike. I 1948 ble fotballagene fra Saarland presset ut av den vesttyske serien. I Saarland ble det startet en egen fotballserie, som holdt det gående i tre sesonger. 1. FC Saarbrücken valgte å ikke delta med sitt førstelag i Saarland, men fikk i stedet lov til å spille i fransk 2. divisjon under navnet FC Sarrebruck. De vant divisjonen våren 1949, men fikk ikke lov til å rykke opp i 1. divisjon. Dermed trakk klubben seg fra den franske serien, og førstelaget spilte de neste to årene bare vennskapskamper. Andrelaget deltok i serien i Saarland, og ble like godt ligamestre i 1950/51-sesongen.
Fra høsten 1951 var 1. FC Saarbrücken tilbake i vesttysk Oberliga igjen. I 1952 nådde de igjen seriefinalen, men tapte for VfB Stuttgart. Saarlands fotballforbund eksisterte imidlertid helt til 1956, og som beste Saarland-klubb kvalifiserte 1. FC Saarbrücken seg til den første europacup-turneringen (Serievinnercupen) i 1955. De tapte for AC Milan i 1. runde. 1. FC Saarbrücken hadde også 10 spillere i troppen til Saarlands landslag, som spilte kvalifisering til VM i fotball 1954.
Klubben forble i sin regionale Oberliga (1. divisjon) fram til den nasjonale Bundesliga ble etablert i 1963. 1. FC Saarbrücken ble valgt inn i Bundesliga, men ble sist og rykket ned etter bare en sesong. Siden da har klubben spilt 4 sesonger i øverste divisjon, siste gang i sesongen 1992/93. I 1995 gjorde klubbens dårlige økonomi at klubben ikke fikk fornyet profflisens, og klubben ble degradert fra 2. Bundesliga til Regionalliga (3. divisjon). Våren 2006 ble 1. FC Saarbrücken nummer 16 av 18 lag i 2. Bundesliga, og rykket igjen ned til Regionalliga.


== Plasseringer ==


== Eksterne lenker ==
Offisiell nettside for 1. FC Saarbrücken
Klubbhistorie på The Abseits Guide to German Soccer