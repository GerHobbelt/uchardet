revision: 23101369
title: Radio RV
url: https://no.wikipedia.org/wiki/Radio_RV


---

Radio RV var en nærradiostasjon med oppstart i 1982. Radiostasjonen holdt til i Trondheim og var knyttet til Rød Valgallianse.


== Kort historikk ==
Opptakten til Radio RV var virksomheten rundt piratsenderen «Folkets Røst», som ble drevet i Trondheim noen uker i valgkampene i 1977 og 1979. Dette var før NRK-monopolet var opphevet, og senderen var ulovlig. Tross stor innsats fra politiet og radiostøykontrollen ble den aldri rullet opp.
Da Willoch-regjeringen opphevet kringkastingsmonopolet søkte gruppen bak denne radiovirksomheten konsesjon, og 8. februar 1982 var Radio RV på lufta, som en av landets aller første legale nærradioer. Den ble nummer to, knepent slått av Mjøsradioen utenfor Hamar. Sentral bak initiativet var den daværende RV-politikeren Trond Andresen, som var både journalist og redaktør for radioen fram til 1996. Senere tok Pål Hellesnes over som redaktør.
Andresen var raskt ute med å advare mot utviklingen i de, etter hvert, reklamefinansierte nærradiostasjonene, som han mente ville ende opp som «mest mogleg idioti for minst mogleg utgifter». På 1980-tallet lanserte han også et alternativ, da han foreslo ekstra skatt tilsvarende 80 kroner per skattebetaler for å finansiere nærradiodriften i landet. Forslaget fikk liten støtte i landets politiske miljøer.Radiokanalen fant raskt frem til en programprofil som den selv karakteriserte som «lokal reportasje/intervjuer/sketsjer ispedd musikk».  
Den fremstod etterhvert som det politiske motstykket til Radio KonRad, som formidlet nyheter fra næringslivet og bl.a refererte fra publikasjoner som The Economist.Radio RV var i drift lenger enn de fleste idealistiske nærradioene, men ga opp nært årtusenskiftet.
En rekke norske mediafolk har høstet sine tidlige journalistiske erfaringer i Radio RV, som Bjørhild Fjeld, Pål Hellesnes, Solveig Mikkelsen og Torstein Tranøy.


== Se også ==
Radio Trondheim
Radio KonRad
Radio Sesam


== Referanser ==


== Kilder ==
Andersen, Trond. 1995. 13 år med nærradio – hva nå.  Journalisten – (medlemsblad for Norsk Journalistlag). medio februar 1995) – (søkedato 15. februar 2011)