revision: 21950313
title: Yan'an
url: https://no.wikipedia.org/wiki/Yan%E2%80%99an


---

Yan'an (kinesisk: 延安市, pinyin: Yán’ān Shì, W.-G.: Yen-an) er en kinesisk by på prefekturnivå nord i provinsen Shaanxi i det sentrale Kina. Befolkningen innen grensene anslås (2005) til 108 100.
Yan'an er i dag en by på prefekturnivå, og administrerer en rekke fylker, deriblant Zhidan, tidligere Bao'an, som fungerte som kinesisk kommunistisk hovedstad inntil Yan'an fikk den rollen. 


== Historie ==

I kinesisk middelalder var Yan'an kalt Yanzhou, og var et sted av strategisk militær betydning for keiserriket og for tangutene i Det vestlige Xia-dynasti. Byen ble lenge forsvart med fremgang av Song-dynastiet (960-1279). Den fremste av forsvarerne var den kinesiske vitenskapsmann, statsmann og general Shen Kuo (1031–1095 AD). Men til slutt ble den overtatt av tangutene i 1082 etter at Shens defensive seirer ble gjort nyttesløse da den nye kansler Cai Que overlot byen til tangutene som del av en fredsavtale. Yan'an og hele Shaanxi ble erobret av mongolene sent i 1220-årene, etter at deres leder Djenghis Khan hadde dødd under beleiringen av Vestxiahovedstaden i  1227. 
Byen forble på keiserdømmets hender under Ming-dynastiet (1368–1644) og Qing-dynastiet (1644–1911). Deretter ble den del av  Republikken Kina.
Yan'anområdet var målet for «den lange marsjen» og et viktig sentrum for den kinesiske kommunistiske revolusjon (1935–1948). Kinas kommunister betrakter Yan'an som revolusjonens fødested. 
Den katolske katedralen som var bygget under ledelse av en spansk fransiskanerpater i 1934 ble overtatt av kommunistene og benyttet som møtelokale av Mao og som stedet der hans motstandere ble fordømt. Senere ble den benyttet som kaderskole. Den (restaurerte) bygningen er  fremdeles et kommunistisk minnesmerke. 
Yan'an var det sted der partimedlemmer fikk intensiv trening, og kommunistiske troppestyrker fikk militær og politisk opplæring. De kvinnelige soldater kledte seg helt likt de mannlige fordi de var av den oppfatning at de ikke skulle være kjennelige som kvinner. Disiplinen var så høy at det var så godt som ingen tilfeller av voldtekt i landsbyene rundt. 
I 1941 igangsatte Mao en serie opplæringsprogrammer med tanke på å «korrigere uortodokse tendenser», beriktigelseskampanjen. Folk ble innbudt og presset til å kritisere slike tendenser hos seg selv. Bøndene skulle også formes i kommunismens ånd. 
Under annen verdenskrig ble alle byens bygninger – med unntak av en bestemt pagode – ødelagt under japansk bombing, og de fleste borgerne begynte å bo i huler i området. Huleboliger var vanlige i denne delen av Shaanxi fra tidligere. Mens Yan'an var sentrum for den kinesiske revolusjon dro en rekke vestlige journalister, som Edgar Snow og Anna Louise Strong, dit for å intervjue Mao Tse-tung og andre fremstående ledere. 
Under annen verdenskrig var kommunistene i Yan'an vertskap for United States Army Observation Group, også kjent som Dixie Mission.  Dette var en gruppe militære og sivile amerikanske observatører som var sendt for å opprette formelle offisielle forbindelser med den kommunistiske gerilja som kjempet mot japanerne, og finne ut om man kunne samarbeide med dem militært. Amerikanerne hadde et nærvær i Yan'an fra 1944 til 1947.
Yan'an er blitt tillagt en særlig politisk symbolverdi, et sted der kommunistledernes utopiske visjoner ble utprøvd på alle samfunnsfelter. Byen står for en slags maoistisk-kommunistisk "gullalder" som inspirerte mange mennesker, også unge mennesker i vesten.


== Rød turisme ==
Yan'an er et turistreisemål for såkalt «rød turisme» på grunn av stedets betydning som base- og oppladningssted for de kinesiske kommunister før det siste oppgjøret med Kuomintangregjeringen og Mao Zedongs maktovertakelse i Kina.


== Administrative enheter ==
Byprefekturet Yan'an har jurisdiksjon over ett distrikt (区 qū) og 12 fylker (县 xiàn). 


== Samferdsel ==


=== Fly ===
Byen betjenes av Yan'an lufthavn.


=== Vei ===
Kinas riksvei 210 løper gjennom området. Riksveien begynner i Baotou i Indre Mongolia, fører gjennom Yan'an, Xi'an, Chongqing og Guiyang og ender opp i Nanning i Guangxi.