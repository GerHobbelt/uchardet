revision: 22947037
title: Den Houenske Margaretastiftelse
url: https://no.wikipedia.org/wiki/Den_Houenske_Margaretastiftelse


---

Den Houenske Margaretestiftelse, ofte forkortet til Margaretestiftelsen, ble opprettet ved en pengegave  fra Anton Christian Houen til Arendal kommune i 1891. Stiftelsen er oppkalt etter Houens mor og tanken var at det skulle bygges aldershjem og parkanlegg. Pengegaven var på kr 200 000.
Houen ga detaljerte instrukser for husets og parkens utforming, husregler og statutter. Statuttene ble godkjent av Arendal formannskap i september 1891.
Hjemmet skulle være for hæderlige gamle Mænd og Kvinder af mindst sexti Aars alder, som ikke længer kan erhverve sit tilstrækkelige Udkomme og som ikke hadde nær paarørende familie til at tage sig af de. Det skulle bygges på et sted som var landligt smukt, fuldkommen sundt og frit beliggende. Anlegget skulle være en prydelse for Arendal.
Stiftelsen søkte i flere år etter et passende sted i Arendalsområdet. I 1904 falt valget på Åsen i Barbu, mellom Gamle Songevei og Kystveien. Det var et sted med vakker utsikt mot Galtesund, Arendals innseilingsled.


== Parkanlegget ==
Arbeidet med parkanlegget begynte fort etter kjøpet i 1904, under ledelse av Ivar Stæger-Holst (1874-1948), senere bygartner i Arendal. Stæger-Holst utførte også reguleringsarbeider ved Arendal kirkegård og anla senere Naturparken på og rundt Fløyheia.
Resultatet ble en vakker park med vannbassenger, skulpturer, gressplener, blomsterbed og lekeplass. Parken ble fort en attraksjon for byens innbyggere. Det ble arrangert konserter og andre tilstelninger og parken ble mye besøkt.
Vi vet ikke sikkert når parkanlegget ble ferdig, men det var senest i 1908. Den 31.januar 1908 finner vi nemlig følgende annonse i Agderposten: Mod at fungere som Tilsynshavende ved den Houenske Margarete Stiftelses Parkanlæg kan et helst ældre Ægtepar uden Smaabørn faa leie fra April Flyttetid det Stiftelsen tilhørende Hus med Kjøkkenhave. Aarlig Leie Kr. 150. Man henvende sig til Hr. Kjøbmand Joachim Larsen.
Den opprinnelige parken er i dag sterkt beskåret, til tross for at det i stiftelsens statutter står at en må sikre eiendommen mot at framtidig bebyggelse forstyrrer den landlige idyll.
En del av parken forsvant ved bygging og utvidelse av aldershjemmet og noe har blitt parkeringsplass, privat uteområde og byggegrunn for ABBL / Kuviga Borettslag.
Vestre del av parken var sterkt tilgrodd, men har blitt rustet opp i senere år og er nå en egen park som heter Åsenparken.


== Aldershjemmet ==
Det var mange planer for bygging av aldershjem på området, men stiftelseskapitalen strakk ikke til. Hjemmet ble derfor ikke realisert før i 1955, med kommunale bevilgninger i tillegg til stiftelsens egne midler. Hjemmet drives nå som et kommunalt bo- og omsorgssenter med 48 plasser.
Stiftelsens arkiv befinner seg på Kuben museum og arkiv.


== Kilder ==
Kjell-Olav Masdalen: Den Houenske Margaretastiftelse,  Arendal Historielags årbok, Sånn var det 1996.


== Eksterne lenker ==
Margaretestiftelsen på Arendal kommunes nettside