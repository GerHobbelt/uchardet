revision: 22406183
title: Lev Berg
url: https://no.wikipedia.org/wiki/Lev_Berg


---

Lev Semjonovitsj Berg (Лев Семёнович Берг, også kjent som Leo S. Berg; født 2. marsjul./ 14. mars 1876greg.  i Bender i Bessarabia i Russland, død 24. desember 1950 i Leningrad) var en russisk geograf og iktyolog. 


== Liv og virke ==


=== Bakgrunn, studier ===
Han ble født i Bessarabia, som på den tiden tilhørte Det russiske keiserdømmet. Foreldrene var jødiske, men Berg gikk over til kristendommen for å  få lov til å studere. 
Han studerte zoologi og geografi og avla eksamen ved universitet i Moskva i 1898. 
Etter eksamen var han fiskeriinspektør ved Aralsjøen 1899–1903. Han studerte oseanografi i Bergen 1902–03. 


=== Akademisk karriere ===
I perioden 1904–13 var han ansatt ved det zoologiske museet i St. Petersburg. Han arbeidet med limnologiske undersøkelser av de store innsjøene i keiserdømmet, blant annet Balkhasjsjøen, Issyk-Kul, Sevansjøen og Ladoga. I 1909 tok han doktorgrad i geografi med en avhandling om Aralsjøen.
Seinere hadde han flere viktige stillinger, ofte samtidig, både som professor og innen statsadministrasjonen. Han var en ledende iktyolog og publiserte blant annet verket Freshwater fishes of the U.S.S.R. and adjacent countries i 3 bind (4. utg., 1948–49 på russisk, engelsk oversettelse 1962–65). For dette verket fikk han posthumt Stalinprisen i 1951. Et grunnleggende arbeid innenfor fiskenes systematikk er Classification of Fishes Both Recent and Fossil (1940, både på russisk og engelsk).Innenfor geografien forsket han på jordtyper, geomorfologi og klimatologi. Han utviklet også en egen evolusjonsteori, kalt nomogenese. Den skiller seg både fra darwinisme og lamarckisme. Det legges mindre vekt på naturlig utvalg og makroevolusjon forklares med teleologiske argumenter. Lysenko og hans støttespillere sammensverget seg i 1939, så Lysenko, og ikke Berg, ble valgt inn i biologiseksjonen i Det sovjetiske vitenskapsakademiet. Berg ble i 1946 valgt inn i geografiseksjonen i akademiet.


== Referanser ==