revision: 22889988
title: Anemi
url: https://no.wikipedia.org/wiki/Anemi


---

Anemi er definert som for lite hemoglobin i blodet. Dette resulterer i at blodets evne til å transportere oksygen (O2) er redusert, normalt sett fordi det er redusert mengde røde blodceller i blodet, men dersom det er kronisk anemi tilknyttet nyresykdom vil dette som regel være fordi de røde blodcellene som frakter oksygen rundt i blodet er måneformede, og det forklarer hvorfor de ikke har plass til å transportere like mye oksygen som friske røde blodlegemer. Grenseverdiene for anemi (blodmangel) er hemoglobinnivå i blodet mindre enn 13 g/dl (blodprosent under 88 %) for menn, og under 12 g/dl (blodprosent under 81 %) for ikke-gravide kvinner. Barns hemoglobinnivå må sees i sammenheng med alder, men under 11g/dl i 6-måneders alder eller under 12g/dl hos barn og unge bør regnes som anemi og utredes.Anemier kan inndeles i tre grupper etter årsak:

Blødning.
Hemolyse (ødeleggelse av røde blodlegemer.)
For lav produksjon av røde blodlegemer.Symptomer kan være vanskelige å tolke. Men det går mest ut på blek hud, bleke slimhinner, slapphet og svimmelhet ved anstrengelse. Hvis det er stor jernmangelanemi kan det oppstå symptomer som trøtthet. En pasient som over lang tid får lavere hemoglobinmengde i blodet tilpasser seg det nye nivået og kan ha lite plager, men ved plutselig blødning vil pasienten føle seg dårligere ved et relativt lite blodtap. Både overflaten på innsiden av øyelokkene og munnslimhinnene sees blekere ved anemi.


== Anemi ved kreftsykdommer ==
Ved flere former for kreft kan anemi være et tidlig funn. Ved kreft som affiserer benmarg kan overvekst av andre celler i benmargen hindre den vanlige dannelsen av røde blodlegemer. Slike andre celler kan være leukemi-celler eller det kan være metastaser fra kreftformer andre steder i kroppen.


== Jernmangelanemi ==
En moderat jernmangel kan gi slapphet uten at det foreligger anemi.
Jernmangelanemi kan oppstå på fire måter:

dersom det er stort tap av jern, f.eks ved blødninger som blodtap fra tarmene og ved menstruasjon med mye blødning.
dersom en spiser for lite jern, ved dårlig kosthold og slanking.
dersom en får større behov for jern, f.eks: graviditet siden morkaka (placenta) og fosteret bruker en del jern.
dersom opptaket av jern i tarmen er for dårlig, f.eks pga. cøliaki


== Vitaminmangel ==
Folinsyre, Vitamin B12 og vitamin C er alle viktige for dannelsen av hemoglobin og blodlegemer. Hvis det er mangel av vitamin B12 kan symptomer som nedsatt syn og en type demens også merkes hos pasienten.


== Sigdcelleanemi ==
Denne tilstanden forekommer hos noen få individer pga. en mutasjon. Siden sigdcelleanemi gir bedret overlevelse ved malaria, er denne mutasjonen vanligere i beltet langs ekvator i Afrika der malaria er vanlig. Hele 10% av afroamerikanere, og 25% av afrikanere er heterozygote for sigdcelle-hemoglobin. Man blir kun syk når man er homozygot. Dette er en form for hemolytisk anemi.
Mutasjon mellom Glu → Val


== Referanser ==


== Kilder ==
Helsenorge.no (Helsedirektoratet): Jernmangelanemi Besøkt 9. april 2015
Lommelegen: Blodmangel Besøkt 9. april 2015


== Eksterne lenker ==
Artikkel i Store norske leksikon