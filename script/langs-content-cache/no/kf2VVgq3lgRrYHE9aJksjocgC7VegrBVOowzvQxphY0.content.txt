revision: 21144454
title: University of Cambridge
url: https://no.wikipedia.org/wiki/University_of_Cambridge


---

University of Cambridge er et universitet i Cambridge, England. Det er det nest eldste universitet i den engelskspråklige verden. Universitetets historie og innflytelse gjør det til et av verdens mest prestisjetunge. Det har noen av de strengeste adgangskriterier i Storbritannia, og er ved siden av University of Oxford et av landets fremste og mest prestisjefylte universiteter (de to universitetene omtales ofte med teleskopordet Oxbridge).
96 nobelpriser er blitt vunnet av folk tilknyttet universitetet, og Cambridge har dermed etter mange estimater flere tilknyttede nobelprisvinnere enn noe annet universitet.


== Historie ==
De tidligste arkivene er ikke bevart, men det er kjent at universitetet vokste frem fra en sammenslutning av forskere i Cambridge, England i 1209. De skal ha flyktet fra Oxford etter et sammenstøt med byens borgere. Den offisielle grunnleggelsen av universitetet spores tilbake til et forfatningsdokument utstedt av Henrik III av England i 1231, samt en bulle utstedt av Pave Johannes XXII i 1318, som gav uteksaminerte fra universitetet rett til å undervise i hele den kristelige verden.Det første kollegiet, Peterhouse, ble grunnlagt i 1284 av biskop Hugo Balsham av Ely. Svært mange av de øvrige kollegiene ble grunnlagt på tretten- og fjortenhundretallet. Det yngste av de nåværende kollegiene er Robinson College, som ble formelt etablert i 1981.Henrik VIII av Englands oppløsning av klostrene i England midt på 1500-tallet forårsaket en betydelig endring i universitetets læreområder, fra et fokus på kanonisk rett, til matematikk, bibelstudier og de klassiske kunster. Cambridge beveget seg samtidig bort fra katolisismen, og produserte flere protestantiske tenkere og maktpersoner, bl.a. Oliver Cromwell, leder av parlamentarierne under den engelske borgerkrigen.


== Rangeringer ==
University of Cambridge ble rangert som nummer 1 av 126 britiske universiteter på Complete University Guides liste for 2016 og som nr. 1 av 119 britiske universiteter på The Guardians 2016-liste.THE World University Rankings 2016-2017 plasserte University of Cambridge som det 4. beste av de 500 beste universitetene i verden. I QS World University Rankings for 2014 rangerte universitetet som nummer 2 og i Academic Ranking of World Universities (Shanghai-rankingen) for 2014 som nummer 1 av verdens universiteter.


== Referanser ==


== Eksterne lenker ==
(en) Offisielt nettsted 
(en) University of Cambridge – kategori av bilder, video eller lyd på Commons 
(en) University of Cambridge – galleri av bilder, video eller lyd på Commons