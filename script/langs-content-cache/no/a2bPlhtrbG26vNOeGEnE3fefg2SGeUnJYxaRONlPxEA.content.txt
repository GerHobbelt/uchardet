revision: 23159430
title: "Austv\xE5g\xF8ya"
url: https://no.wikipedia.org/wiki/Austv%C3%A5g%C3%B8ya


---

Austvågøya (også skrevet Aust-Vågøy) har et areal på 530,06 km². Den er administrativt delt mellom Vesteråls-kommunen Hadsel, som administrerer de nordligste områdene, mens resten hører til Vågan kommune i Lofoten.
I øst skiller Raftsundet Austvågøya fra Hinnøya. I sør ligger Vestfjorden. I vest er Austvågøya skilt fra Vestvågøya og Gimsøya med Henningsværstraumen og Gimsøystraumen. I nord(øst) skiller Hadselfjorden Austvågøya fra Hadseløya.
Mesteparten av Austvågøya består av fjell, som mot Raftsundet når opp til over 1000 moh. Høyeste punkt er Higravstind på 1146 moh. På Austvågøya ligger Lofotens største by, Svolvær, og det gamle fiskeværet Kabelvåg. Fiskeværet Henningsvær ligger på flere småøyer like ved sørvestspissen av Austvågøya. I Raftsundet ligger den kjente, smale Trollfjorden.
Austvågøya er også kjent fra et av Inger Hagerups dikt, «Aust-Vågøy», om tyske soldaters herjinger etter «Lofotraidet» under andre verdenskrig.


== Samferdsel ==
Europavei 10 går langs Austvågøya fra Raftsundbrua i nordøst via Svolvær og Kabelvåg til Gimsøystraumen bru i vest. De to bruene knytter øya til henholdsvis Hinnøya og Gimsøya. Det er også riksvei til Henningsvær.
Det er fergeforbindelse mellom Fiskebøl på Austvågøya og Melbu på Hadseløya. Fergesambandet mellom Svolvær og Skutvik i Hamarøy drives i 2012 bare med to turer daglig i vintersesongen, og tre i sommersesongen. Det er også fergeforbindelse mellom Svolvær og Skrova.
Svolvær har anløp av Hurtigruta. I sommerhalvåret går sørgående hurtigrute innom Trollfjorden. Det er hurtigbåtforbindelse mellom Svolvær og Bodø. Hurtigbåten mellom Svolvær og Narvik ble nedlagt 30. november 2007, da «Lofast» ble åpnet.
Austvågøya har en flyplass, Svolvær lufthavn, Helle, på Helle, ca. 6 km øst for Svolvær.

		
		
		


== Referanser ==


== Eksterne lenker ==
(en) Austvågøy – kategori av bilder, video eller lyd på Commons