revision: 23672470
title: Midt-Buskerud
url: https://no.wikipedia.org/wiki/Buskerud


---

Buskerud er et norsk landskap, valgdistrikt og tidligere fylke på Østlandet, som fra 2020 ligger i Viken fylke. Buskerud ble etablert som underamt til Akershus stiftamt i 1679 under navnet Buskerud amt, og ble videreført som Buskerud fylke fra 1919 med samme grenser. Kjøpstaden Drammen og bergstaden Kongsberg, som opprinnelig lå utenfor amtet på grunn av sine respektive byprivilegier, ble innlemmet i Buskerud i 1760, og ble da Buskeruds største byer. Drammen var i moderne tid administrasjonssenter for fylket.
Landskapet strekker seg fra Hurumlandet ved Oslofjorden i sørøst og Drammensfjorden til Hemsedalsfjella og Hardangervidda i nordvest. Buskerud grenser mot de tidligere fylkene Akershus, Oslo, Oppland, Sogn og Fjordane, Hordaland, Telemark og Vestfold. Navnet kommer fra gården Buskerud (gammelnorsk: Biskupsruð, «Biskopsrydningen») i Modum, som i det 14. århundre tilhørte Hamarbiskopen. Tidligere hørte det både et stort sagbruk og en meget verdifull laksefoss (Døvikfoss) til gården. Siden 1912 har gården vært drevet som landbruksskole.Over 60 prosent av innbyggerne i Buskerud bodde i de sørøstre delene av fylket. I sørenden ligger også de fire byene Drammen, Kongsberg, Hønefoss og Hokksund.
I 2020 ble Buskerud sammenslått med Akershus og Østfold til Viken fylke, men Buskerud videreføres som eget valgdistrikt innenfor Viken fylke.Den 23. februar 2022 vedtok fylkestinget i Viken å sende søknad om oppløsning av Viken fylket, samt å sette i gang en prosess med gjenopprettelse av de tre fylkene Akershus, Buskerud og Østfold. Stortinget vedtok å oppløse Viken 14. og 17. juni 2022, og vedtaket ble sanksjonert i Statsråd 22. juni 2022. Viken fylke vil bli avviklet 1. januar 2024 og Buskerud fylke vil gjenoppstå.
Per 2019 var Buskerud fylke inndelt i 21 kommuner. Buskerud fylkeskommune var et politisk styrt forvaltningsnivå med fylkestinget som øverste myndighet.
Viken fylkesting vedtok 23. februar 2022 at det skal sendes søknad til regjeringen om oppdeling av Viken fylke.


== Historie ==
Ringerike, Hallingdal, Eiker og Buskeruds amt ble dannet da Buskerud fogderi og Ringerike og Hallingdal fogderi i 1679 ble skilt ut fra Akershus stiftamt, som en ny administrativ enhet.  Navnet ble i 1806 endret til kun å hete Buskeruds Amt. I 1918 ble det framsatt forslag om at stiftene i Norge skulle bli til bispedømmer, og samtidig ble det bestemt at amtene skulle bli til fylker. Stortinget bestemte da at Buskerud amt heretter skulle hete Ringerike fylke, men denne navnendringen ble aldri effektuert. Fra 1. januar 1919 ble derfor Buskerud amt til Buskerud fylke.
Fylket består av bestanddeler fra de eldre fylkene Vestfold (Drammen, Eiker, Lier og Sandsvær), Vingulmark (Hurumlandet), Hadafylke (Ringerike), Hallingdal og Grenafylke (Numedal), som dog hadde gjennomgått vekslende oppdelinger i sysler og len allerede før amtene og fogderiene ble opprettet.
Hallingdal forble intakt som Hallingdalens fogderi, Numedal ble slått sammen med Sandsvær til Numedal og Sandsværs fogderi, Ringerike ble delt i to, der den ene delen (nåværende Ringerike og Hole, samlet kalt Ringerike) ble til Ringerikes fogderi, og den andre delen (Sigdal, Krødsherad og Modum, samlet kalt Midtfylket) inngikk i Buskeruds fogderi, sammen med Hurumlandet, Drammen, Eiker og Lier (samlet kalt Drammensregionen, da inklusive Sande og Svelvik i Vestfold).
Buskerud fylke bestod av distriktene Hallingdal, Numedal, Ringerike, Midt-Buskerud og Drammensregionen.


== Geografi ==
Fylket strekker seg fra Hemsedalsfjella og Hardangervidda i nordvest til Hurumlandet ved Oslofjorden i sørøst. Store og parallelle dalfører med elver går gjennom fylket, fra sørvest Numedal med Numedalslågen, Sigdal med Simoa, Hallingdal med Hallingdalselva og Snarumselva, og Ådal med Begnaelva og Ådalselva som møter Randselva ved Hønefoss og danner Storelva, som renner ut i Tyrifjorden (i dag landets femte største innsjø i omfang, men den tredje største i volum fra naturens side).
Det er svært variert natur i fylket, veldyrket lavland, høyfjell og store skoger. 7 % av fylket ligger under 150 moh., 41 % ligger 900 moh. eller høyere. Fylket har 123 km med kyslinje i sørøst ved Drammens- og Oslofjorden med skog- og landbruksområder. Landskapet hever seg deretter gradvis mot vannskillet i vest og nordvest. De fire markerte dalførene fører nordvestover opp mot høyfjellet. Noen fjellområder er mer enn 1000 moh.
Det høyeste fjellet i Buskerud er Folarskardnuten (1 933 moh) i Hol kommune. Deler av Hardangervidda nasjonalpark (opprettet 1981) ligger i Buskerud fylke, i Hol og Nore og Uvdal kommuner.


=== Geologi ===
Fylkesstein for Buskerud er drammensgranitt som har stor økonomisk betydning som bygningsstein. Drammensgranitt ble dannet i permtiden fra størknet magma da Oslofeltet hadde sin utvikling av Osloriften. Den største innsjøen i fylket heter Tyrifjorden.


=== Klima ===
Størstedelen av fylket har innlandsklima, med unntak av Drammen/Hurum regionen som ligger ved kysten og derfor har et noe mildere kystklima.


== Samfunn ==


=== Demografi ===
Det er store regionale forskjeller i befolkningen. Mer enn halvparten av befolkningen bor langs Drammenselvas dalføre i sørøst og utover mot Hurumhalvøya. I sørenden ligger fylkets fire byer, Drammen, Hokksund, Hønefoss og Kongsberg.


=== Utdannelse ===
Videregående opplæring er det største tjenesteområdet innenfor fylkeskommunens ansvarsområde, og opptar mer enn halvparten av fylkeskommunens budsjett. Rundt 9 000 unge og voksne er elever eller lærlinger i videregående opplæring i Buskerud.  Fylkeskommunen har ansvaret for 13 videregående skoler, en fagskole, Ringerike Folkehøgskole og Arbeidsinstituttet Buskerud med fire avdelinger (Drammen, Kongsberg, Hønefoss og Åmot). De største videregående skolene er Kongsberg videregående skole, Drammen videregående skole og Åssiden videregående skole, alle med over 1 200 elever.
Av høyere læresteder finnes Høgskolen i Buskerud og Vestfold med studiesteder i Kongsberg, Drammen og Hønefoss, samt Horten i Vestfold. HiBu hadde i 2011 17 bachelorutdanninger og 14 masterstudier, før sammenslåingen med Høgskolen i Vestfold 1. januar 2014.


=== Helse ===
Drammen sykehus (tidligere Sykehuset Buskerud HF), Ringerike sykehus, Kongsberg sykehus og Hallingdal sjukestugu er organisert i helseforetaket Vestre Viken som er en del av helseforetaket Helse Sør-Øst.


=== Samferdsel ===

Europavei 16 går gjennom Hole og Ringerike mot Valdres i Oppland på sin ferd fra Oslo til Vestlandet og Bergen. På Ringerike skiller E16 og Riksvei 7 mot Hallingdal lag ved Heradsbygda og Buskerud fylkes tusenårssted på Veien. Europavei 18 passerer gjennom Lier og Drammen og fortsetter videre sørover mot Vestfold. Europavei 134 starter i Drammen og går vestover i sørfylket, via Hokksund og Kongsberg til Haugesund i Rogaland. Den lengste veitunnelen er den undersjøiske Oslofjordtunnelen under Oslofjorden fra Månå i Frogn og Verpen i Hurum på riksvei 23.  
Fylkeskommunen har ansvar for 1 800 km vei etter overtakelsen av en rekke riksveier i forbindelse med forvaltningsreformen i 2010. I 2013 bruker fylkeskommunen 670 millioner kroner til drift, vedlikehold og investeringer på fylkesveiene.
MF «Svelviksund» går i rutetrafikk over Drammensfjorden (ved Svelvikstrømmen) mellom Svelvik i Vestfold og Verket i Buskerud. Dette er landets korteste fergerute.
Buskerud fylkeskommune eier selskapet Brakar AS som er et administrasjonselskap som er ansvarlig for utvikling, drift og samordning av kollektiv persontransport og skoleskyss. Selskapet hadde i 2012 12 millioner bussreiser.
Drammensbanen kommer inn i fylket gjennom Lieråsen tunnel. I Drammen deles banen i Vestfoldbanen som går sørover og Bergens- og Sørlandsbanen. De to siste har samme trasé nordvestover til Hokksund, hvor Sørlandsbanen tar av mot sørvest til Kongsberg mens Bergensbanen drar nordover gjennom fylket via Randsfjordbanen til Hønefoss og videre opp Hallingdal. I tillegg kommer Spikkestadlinjen inn i Røyken kommune ved grensen til Asker kommune.


=== Politikk ===

Fylkestinget besto av 43 folkevalgte medlemmer og samlet seg minst fire ganger i året. I valgperioden 2015–2019 er fordelingen slik: 

Roger Ryberg (Ap) var fylkesordfører, og Olav Skinnes (Sp) var fylkesvaraordfører.
Fylkestinget var det øverste politiske organet, mens fylkesutvalget (15 representanter) tilsvarte formannskapet i kommunene. Det tar avgjørelse i saker det er tildelt myndighet i, eller avgir innstilling overfor fylkestinget.
Fylkeskommunen hadde tre hovedutvalg som tok seg av hvert sitt fagområde. Hege Irene Fossum (KrF) var fungerende leder for hovedutvalget for utdanningssektoren, Trond Johansen (KrF) var leder for hovedutvalget for samferdselssektoren og Tom Erik Hauger (Frp) var leder for hovedutvalget for regionalutvikling og kultur. Fylkeskommunens administrative leder var fylkesrådmann Runar Hannevold.


=== Stortingsrepresentanter ===
Buskerud hadde ni stortingsrepresentanter i perioden 2017–2021:
Se også Stortingsvalget 2013 i Buskerud og Stortingsvalget 2017 i Buskerud.
Historisk representasjon på Stortinget fra Buskerud siden 1973:


=== Partioppslutning ===
Historisk prosentvis partioppslutning ved stortingsvalg i Buskerud siden 1973:Fet skrift markerer blokkene (Venstresiden Ap+SV. Sentrum KrF+V+Sp. Høyresiden H+Frp). M = Antall mandater innvalgt på Stortinget.


== Næringsliv ==

Det er en rekke store industriselskaper knyttet opp til fylket. Drammen er både en industriby og et viktig handelssenter for kommunene i nærheten. Antall arbeidstakere innen industrien har imidlertid blitt mindre med årene. Byen har Norges største importhavn for biler. Store bedrifter er Aass Bryggeri, Bergans Fritid AS, OSO Hotwater Group AS, ABB kraft, Osramfabrikken og Harald Lyche & Co. Ringerike med Hønefoss har siden 1600-tallet vært viktig for skogindustrien. Der finnes viktige bedrifter som Follum, Huhtamaki, Smurfit Kappa Norpapp og Soknabruket.
Avisen Drammens Tidende dekker Drammensområdet, Laagendalsposten Kongsberg og Numedal, Bygdeposten Modum, Sigdal, Øvre Eiker og Krødsherad, Ringerikes Blad Ringerike og Hole,Røyken og Hurums Avis som dekker Røyken og Hurum, mens Hallingdølen dekker Hallingdal. NRK har et distriktskontor i Drammen som lager lokale radio- og TV-sendinger. NRK har lokalkontor på Kongsberg og Ål i Hallingdal Det er også en rekke mindre lokalradiokanaler rundt omkring i fylket.


== Administrative inndelinger ==


=== Kommuner ===

Buskerud var inndelt i 21 kommuner:


=== Næringsregioner ===
Buskerud består av næringsregionene Hallingdal, Ringerike, Midt-Buskerud, Kongsberg og Drammen.


=== Regionråd ===
Hallingdal regionråd: Flå, Gol, Hemsedal, Hol, Nes, Ål.
Ringerike regionråd: Hole, Ringerike. Dessuten Jevnaker kommune i Oppland fylke.
Midt-Buskerud regionråd: Krødsherad, Modum, Sigdal.
Kongsberg regionråd: Flesberg, Kongsberg, Nore og Uvdal, Rollag. Dessuten Notodden, Hjartdal og Tinn kommuner i Telemark fylke.
Drammen regionråd: Drammen, Hurum, Lier, Nedre Eiker, Røyken, Øvre Eiker. Dessuten Sande og Svelvik kommuner i Vestfold fylke.Prostier, under Tunsberg bispedømme i Den norske kirke:

Hallingdal prosti: Flå, Gol, Hemsedal, Hol, Nes, Ål.
Ringerike prosti: Hole, Ringerike.
Eiker prosti: Krødsherad, Modum, Nedre Eiker, Sigdal, Øvre Eiker.
Kongsberg prosti: Flesberg, Kongsberg, Nore og Uvdal, Rollag.
Drammen prosti: Drammen.
Lier prosti: Hurum, Lier, Røyken.Tingretter, under Borgarting lagdømme:

Hallingdal tingrett: Flå, Gol, Hemsedal, Hol, Nes, Ål.
Ringerike tingrett: Hole, Ringerike, samt Jevnaker i Oppland
Kongsberg og Eiker tingrett: Flesberg, Kongsberg, Nore og Uvdal, Rollag, Øvre Eiker, Nedre Eiker, Krødsherad, Modum og Sigdal
Drammen tingrett: Drammen, Hurum, Lier, Røyken. Dessuten Sande og Svelvik kommuner i Vestfold fylke.Politidistrikter:

Nordre Buskerud politidistrikt: Flå, Hemsedal, Hol, Hole, Gol, Krødsherad, Modum, Nes, Nore og Uvdal, Ringerike, Sigdal, Ål. Dessuten Jevnaker kommune i Oppland fylke.
Søndre Buskerud politidistrikt: Drammen, Flesberg, Hurum, Kongsberg, Lier, Nedre Eiker, Rollag, Røyken, Øvre Eiker. Dessuten Sande og Svelvik kommuner i Vestfold fylke.Helsedistrikter, under Helseregion Sør-Øst:

Vestre Viken helseforetak: hele fylket.Veidistrikter, under Veiregion Sør:

Øvre Buskerud veidistrikt: Flå, Gol, Hemsedal, Hol, Hole, Krødsherad, Modum, Nes, Ringerike, Sigdal, Ål.
Nedre Buskerud veidistrikt: Drammen, Flesberg, Hurum, Kongsberg, Lier, Nedre Eiker, Nore og Uvdal, Rollag, Røyken, Øvre Eiker.Tidligere Fogderier:

Hallingdal fogderi: Flå, Gol, Hemsedal, Hol, Nes, Ål.
Ringerike fogderi: Hole, Ringerike.
Numedal og Sandsvær fogderi: Flesberg, Kongsberg, Nore og Uvdal, Rollag.
Buskerud fogderi: Drammen, Hurum, Krødsherad, Lier, Modum, Nedre Eiker, Røyken, Sigdal, Øvre Eiker.


== Viken fylkeskommune ==
Stortinget behandlet i 2017 en regionreform. Det ble vedtatt at det fra 2020 skal være 11 fylker inkludert Oslo. Viken fylkeskommune skal fra 2020 bestå av det som i dag er fylkene Akershus, Buskerud og Østfold.Viken blir landets mest folkerike fylkeskommune med 1,15 millioner innbyggere. Den nye fylkeskommunen har hjemmesiden www.viken.no.


== Største tettsteder ==
Største tettsteder i Buskerud, rangert etter innbyggertall 1. januar 2016 (kommune i parentes):
Drammen – 115 137 (Drammen 66 466, Nedre Eiker 23 838, Lier 11 874, Øvre Eiker 8 383, Røyken 4 085 og Sande 491)
Kongsberg – 21 269 (Kongsberg)
Hønefoss – 15 438 (Ringerike)
Åmot/Geithus – 6 323 (Modum)
Tranby – 5 342 (Lier)
Sætre – 3 621 (Hurum 3 549 og Røyken 72)
Røyken – 3 560 (Røyken)
Vikersund – 3 148 (Modum)
Vestfossen – 3 136 (Øvre Eiker)
Tofte – 3 062 (Hurum)
Gol – 2 881 (Gol)
Geilo – 2 459 (Hol)
Ål – 2 301 (Ål)
Vang – 2 203 (Ringerike)
Nesbyen – 2 182 (Nes)
 Åros – 2 018 (Røyken)Drammen, Kongsberg, Hønefoss og Hokksund har bystatus. Hokksund ligger i Øvre Eiker kommune og inngår her i tettstedet Drammen.
Tettstedet Oslo strekker seg også inn i Buskerud fylke (6 882 innbyggere i Røyken kommune og 2 091 innbyggere i Lier kommune). 
For en komplett oversikt over alle tettstedene i fylket, se artikkelen Tettsteder i Buskerud.


== Natur ==


=== Flora ===
Lyngen preger store deler av Buskerud i tillegg til busk.
Fylkesblomsten er hvit nøkkerose.


=== Verneområder ===

I fylkeskommunen finnes det en rekke verneområder, både naturminner, landskapsvernområder, naturreservater, ramsarområder og nasjonalparker. Størst er Hardangervidda nasjonalpark, som ble opprettet 10. april 1981.


== Kultur ==

Fylket har mange museer og et rikt kulturliv. Buskerud fylkes tusenårssted ligger ved Hringariki Kulturminnepark på Ringerike og kalles Hringariki (etter det gamle navnet på Ringerike).


=== Museer ===
Blaafarveværket
Bergverksmuseet
Drammen museum
Fossesholm herregård
Hagan (Christian Skredsvigs hjem)
Veien kulturminnepark (Buskerud fylkes tusenårssted)
Kjerratmuseet i Åsa
Lauvlia (Theodor Kittelsens hjem)
Norsk kartmuseum
Riddergården i Hønefoss
Ringerikes Museum
Veien gamle skole (skolemuseum)


=== Andre institusjoner ===
Buskerud fylkesfotoarkiv
Drammens Teater og Kulturhus
Brageteatret
Vestfossen Kunstlaboratorium
IKA Kongsberg
Buskerud Kunstsenter


=== Språk ===
Østlandsdialekt preger språket i sørlige og østlige deler av fylket, og her brukes bokmål som skriftspråk. I nordfylket er det vanlig med fjelldialekter med nynorsk skriftspråk.


=== Fylkesvåpen ===

Fylkesvåpenet til Buskerud viser en stående blå bjørn på en sølvfarget bakgrunn. Bakgrunnen for bjørnen er at området tidligere hadde flere bjørnestammer, men siden 70-tallet har det ikke vært noen fastboende bjørner i fylket.
Bjørnen er koboltblå etter koboltmalmen som ble utvunnet ved Blaafarveværket i Modum, og den sølvfargede bakgrunnen kommer fra sølvdriften i Kongsberg.


=== Livssyn ===
Human-Etisk Forbund har rundt 4100 medlemmer i Buskerud.Fylkeskontoret ligger på Bragernes i Drammen.
Den norske kirkes menigheter i Buskerud tilhører Tunsberg bispedømme. Det er i tillegg flere frikirkemenigheter, og spesielt i Drammen er det mange muslimske trossamfunn.


== Kjente personer fra Buskerud ==
Anders Jacobsen, skihopp, Ringerike
Asbjørn Ruud, skihopp, Kongsberg
Birger Ruud, skihopp, alpint, Kongsberg
Børre Næss, langrenn, Efteløt, Kongsberg
Dag Bjørndalen, skiskyting, Simostranda, Modum
Erik Hagen, fotball, Ringerike
Frode Andresen, skiskyting, Hønefoss, Ringerike
Håvard Bøkko, skøyter, Hol
Johan Kaggestad, tidl. trener, idrettskommentator, Modum
Jørre Kjemperud, sandvolleyball, Modum
Kim Christiansen, snøbrett, Drammen
Ole Einar Bjørndalen, skiskyting, Simostranda, Modum
Ole Gunnar Fidjestøl, skihopp, Modum
Pål Gunnar Mikkelsplass, langrenn, Nes
Sigmund Ruud, skihopp, Kongsberg
Sigurd Pettersen, skihopp, Veggli, Rollag
Svein Engen, skiskytter, Ringerike
Tom Gulbrandsen, fotball, Modum
Tord Asle Gjerdalen, langrenn, Hole
Ådne Søndrål, skøyter, Hol
Anders Andersen, politiker og Det norske Arbeiderpartis første formann, Ringerike
Anne Marie Ottersen, skuespiller, Kongsberg
Bjørn Kjos, jurist og flyger, grunnlegger av Norwegian Air Shuttle, Sokna, Ringerike
Carsten Skjelbreid, programleder, Kongsberg
Christian Skredsvig maler og forfatter, Modum/Sigdal
Espen Graff, programleder, Kongsberg
Hellbillies, country-rockgruppe, Ål
Herodes Falsk/Kim Roll Hansen, komiker, Drammen
Jonas Lie, forfatter, Modum
Jørgen Moe, prest og eventyrsamler, Hole
Karin Fossum, forfatter, Lier
Karsten Alnæs, forfatter, Ringerike, nå bosatt i Oslo
Morten Harket, musiker, født i Kongsberg, oppvokst i Asker, bosatt i Hurum
Olav Thon, eiendomsmagnat, Ål, nå bosatt i Hole
Theodor Kittelsen, maler, Sigdal
Thorbjørn Jagland, politiker, Lier
Vegard Olsen, programleder, Kongsberg
Donkeyboy, sanggruppe, Drammen
Jonas Fjeld, musiker, Drammen
Kyrre Andreassen, (1971–), forfatter, født på Ringerike, bosatt i Drammen
Thomas Bye, (1982–), skuespiller, Krokstadelva, bosatt i Oslo
Per Bergerud, skihopp, Flesberg
Freddy Kalas, musiker, Drammen


== Se også ==
Verneområder i Buskerud
Distrikter i Norge
Østlandet
Fjell i Buskerud


== Referanser ==


== Eksterne lenker ==
Regionsamarbeidet Buskerud-Telemark-Vestfold Arkivert 21. oktober 2007 hos Wayback Machine.
Regionrådet for Hallingdal
Rådet for Ringeriksregionen
Rådet for Drammensregionen
Vestregionen
Historiske arkiver etter Buskerud fylkeskommune på Arkivportalen