revision: 23233244
title: Charnoctitt
url: https://no.wikipedia.org/wiki/%C3%98ksnes


---

Øksnes (nordsamisk: Ikšnášši) er en kommune i Nordland fylke og en del av Vesterålen. Den har grense mot kommunene Sortland i sør og Bø i sørvest. Den viktigste næringsveien i kommunen er fiskeri og fiskeindustri, som utgjør 38 % av sysselsettinga. Øksnes har 4563 innbyggere (pr 01.01.2015), hvorav kommunesenteret Myre har 2850.
Øksnes kommune har fått navn fra stedet Øksnes, som ligger på sørsiden av Skogsøya. Der ligger Øksnes kirke.


== Natur og geografi ==

Øksnes kommune dekkes hovedsakelig av gammelt arkeisk grunnfjell som er inntil 2 500 millioner år gammelt, bestående for det meste av båndgneis og migmatitt. Mange av formasjonene har fått senere forkastninger og strekk. Mellom grunnfjellsstrukturene finner vi på lavslettene på Skogsøya i vest og rundt Myre også mindre innslag av paleo-proterozoisk glimmergneis som er minst 1 870–1 770 millioner år gammel, men kanskje også inntil 2 100 millioner år gammelt. Disse strukturene består også av grafittskifer og marmor, med innslag av jern, kvarts og mørk brungul feltspat. Det er også egne felt av amfibolitt på småøyene i sørvest. Og helt nordøst på Skogsøya finnes det formasjoner som er inntil 2 500 millioner år gamle, men ofte atskillig yngre.
Kommunen består ellers av omkring 10 % av paleo-proterozoisk grunnfjell fra 1 870–1 790 millioner år før vår tid. Dypbergartene mange steder i Lofoten og Vesterålen størknet raskt i løpet av de 10 millioner årene fram til 1 790 millioner år siden, men Torset-intrusjonen ved Romset og Saltberget sørvest i kommunen består av 1 780–1 790 millioner år gammel granitt og mangeritt. Massene stammer fra mantelen, og magmaen strømmet oppover og blandet seg delvis med arkeisk grunnfjell og størknet allerede ganske dypt nede i jordskorpa. De vanligste bergartene i denne strukturen er foruten mangeritt også noe charnoctitt.I havet utenfor Vesterålen er derimot grunnfjellet på havbunnen dekket av yngre sedimenter.


== Administrativ historie ==
1. januar 1866 ble gårdene Jørland og Verhalsen på Langøya, med til sammen 40 innbyggere, overført til Bø kommune.
Øksnes kommune ble 1. juli 1919 delt i to, ved at den østlige delen av kommunen ble skilt ut som Langenes kommune. Etter delingen hadde Øksnes kommune 2296 innbyggere, mens Langenes hadde 1085 innbyggere.
1. januar 1963 ble gården Holm, med 65 innbyggere, overført fra Langenes til Sortland kommune. 1. januar 1964 ble det meste av Øksnes slått sammen med Langenes igjen, til nye Øksnes kommune. Ved sammenslåingen hadde gamle Øksnes kommune 3112 innbyggere og Langenes 2037 innbyggere. Samtidig ble gårdene Sundan, Andsletta, Møkland, Kråkberget, Sommarland, Sør-Rygge og Nord-Rygge, med til sammen 271 innbyggere, overført fra Øksnes til Bø kommune.


== Politikk ==


=== Kommunestyrevalget 2019 ===


== Kjente personer fra Øksnes kommune ==
Lydolf Lind Meløy (1908-1999),  stortingsrepresentant (Venstre), formann i Norges Lærerlag
Ove Kristian Sundberg (1932-2019), professor (musikkvitenskap), kirkemusiker og idéhistoriker
Finn Knutsen (1932-2021), tidligere stortingsrepresentant (Ap) og ordfører
Johan Borgos (f. 1939), bygdebokforfatter og lærer.
Herbjørg Wassmo (f. 1942), forfatter
Paal Fredheim (f. 1963), tidligere fotballspiller.
Egil André Aas (f. 1966), leder i LO Stat fra 2016
Tord Lien (f. 1975), stortingsrepresentant (FrP) 2005-2013, olje- og energiminister 2013-2016
Solveig Melkeraaen (f. 1978), regissør (TV/film)
Maria Solheim (f. 1982), artist.
Johan Remen Evensen (f. 1985), tidligere skihopper.


== Referanser ==


== Eksterne lenker ==
Offisielt nettsted 
(en) Øksnes – kategori av bilder, video eller lyd på Commons 
(no) Øksnes i Store norske leksikon
(no) Kommunefakta Øksnes - Statistisk sentralbyrå
(no) Øksnes Museum - Visit Vesterålen
(no) Myre havn/Havner i Øksnes - Øksnes Havnevesen