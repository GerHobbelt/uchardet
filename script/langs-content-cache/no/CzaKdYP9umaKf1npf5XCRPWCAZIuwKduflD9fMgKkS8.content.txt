revision: 23173086
title: Sinsenlinjen
url: https://no.wikipedia.org/wiki/Sinsenlinjen


---

Sinsenlinjen er en trikkelinje som går mellom Oslo sentrum og Grefsen stasjon. Den betjenes av linje 17, som går mellom Grefsen stasjon og Rikshospitalet holdeplass.Linjen forlater Grünerløkka-Torshov-linjen nord for Nybrua, følger Trondheimsveien forbi Carl Berners plass til Sinsenkrysset, krysser under Ring 3 og følger Storoveiens nordside til Grefsen stasjon der den møter Grünerløkka-Torshov-linjen igjen.
Ved Carl Berners plass og ved Sinsenkrysset er det overgang til T-bane, ved Grefsen stasjon overgang til Gjøvikbanen.


== Historikk ==
Sinsenlinjen ble satt i drift etappevis. Den første delstrekningen ble åpnet 27. mars 1900 som Rodeløkkalinjen mellom Nybrua og Dælenenggata på Rodeløkka. Den ble drevet av Kristiania Kommunale Sporvei (Rødtrikken) med en linje som gikk mellom Egertorget og Rodeløkka. Traséen var Trondheimsveien–Helgesens gate–Rathkes gate–Verksgata (gjennom den nåværende Freiaparken)–Københavngata-Dælenenggata.
Sinsenlinjen selv ble åpnet 1. februar 1923 som en sidelinje til Rodeløkkalinjen, med endepunkt litt nord for Carl Berners plass. 19. desember 1939 ble den forlenget av A/S Oslo Sporveier til Sinsen. Den 6. februar 1949 ble Rodeløkkalinjen fra Helgesens gate nedlagt og erstattet med buss. 2. januar 1955 ble en ny sidelinje til Rodeløkka åpnet, denne gikk fra Carl Berners plass til Dælenenggata og videre i en sløyfe gjennom Dælenengata–Fagerheimgata–Marstrandgata–Københavngata–Dælenengata. 3. november 1957 ble linjen forlenget fra Sinsen til Grefsen trikkedepot, hvor den ble forbundet med Grünerløkka-Torshov-linjen. 23. april 1961 ble sidelinjen til Rodeløkka nedlagt igjen.


== Fremtid ==
Det har blitt foreslått å bygge en trikkelinje mellom Sinsen terrasse og Tonsenhagen, med trasé videre på Trondheimsveien forbi Aker sykehus, i en kulvert videre til Bjerke, og via Årvoll til Tonsenhagen.


== Linjekart ==


== Referanser ==


== Eksterne lenker ==
bradager.net om Grünerløkka