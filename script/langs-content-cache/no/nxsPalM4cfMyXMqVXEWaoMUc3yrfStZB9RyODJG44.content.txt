revision: 21967347
title: Aktiv galaksekjerne
url: https://no.wikipedia.org/wiki/Aktiv_galaksekjerne


---

Aktive galaksekjerner eller aktive galakser (på engelsk forkortet AGN) er sentrale energiproduserende regioner som finnes i noen galakser. Aktive galaksekjerner skiller seg ut ved at store deler av energiutstrålingen kommer fra prosesser som ikke har med normale stjerner eller deres utvikling å gjøre. Den observerte måten denne energien blir frigjort på definerer de ulike typen av aktive galaksekjerner. Den mest populære modellen for energiproduksjonen er materiale rundt et sort hull. Energien blir frigjort gjennom akkresjon, sannsynligvis i en akkresjonsskive, mens jetstråler kan være et naturlig biprodukt av skivegeometrien og magnetfelt.


== Typar av aktive galaksekjerner ==


=== LINER ===
Ved de laveste energinivåene ligger såkalte LINER som generelt sett bare er gjenkjennelige ved forholdstallene på relativt svake emisjonslinjer. Ikke alle LINER er ekte aktive galaksekjerner.


=== Seyfert-galakser ===

Aktivitet karakterisert av sterke og brede emisjonslinjer foregår i Seyfert-galakser hvor mesteparten er spiralgalakser. Seyfert type 1- og 2-galakser har ulike mønstre i emisjonslinjebredden. Syfert-galakser viser også sterk røntgenstråling og ofte sterk langinfrarød stråling i tillegg.


=== Radiogalakser ===
Radiogalakser er mest fremtredende ved den sterke utstrålingen av radiobølger; vanligvis fra et par vedheng symmetrisk plassert rundt galaksen, ofte i selskap med jetstråler og radiostråling fra selve galaksekjernen. Aktiviteten til galaksen kan ha lite eller ingen spor i den optiske delen av det elektromagnetiske spektrum; men noen radiogalakser har optiske emisjonslinjer som ligner begge de typene Seyfert-galakser har.


=== Kvasarer ===
Kvasarer har høyere luminositet og er så lyssterke at den omkringliggende galaksen kan bli usynlig for ordinære observasjoner.


=== BL Lacertae-objekt ===
BL Lacertae-objekt viser trekkløse spektrum og hurtig variasjon, noe som indikerer at de er radiogalakser eller kvasarer som blir sett langs retningen til en relativistisk jetstråle.


== Referanser ==


== Kilder ==
Denne artikkelen baserer seg på artikkelen «active galactic nucleus» s. 4 i Philip's Astronomy Encyclopedia utgitt i 2002.


== Eksterne lenker ==
(en) aktiv galaksekjerne i Unified Astronomy Thesaurus 
(en) Hubble-bilde av kvasarer og andre aktive galaksekjerner