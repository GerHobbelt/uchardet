revision: 23676731
title: Drammensgranitt
url: https://no.wikipedia.org/wiki/Drammensgranitt


---

Drammensgranitten er en rødbrun granitt, med mange mørkere røde og hvite flekker som finnes i Oslofeltet. Den omfatter et område på 659 kvadratkilometer og er en av Norges industrielt fem viktigste bergarter. Navnet kommer fra distriktet der det finnes store steinbrudd og granitten brytes til bygningsstein. De viktigste bruddområdene var tidligere Hyggen, Røyken, Svelvik og Nedre Eiker. Drammensgranitt har blitt mye brukt som kai-, dokk- og bygningsstein, men er også brukt som gatestein og gravstein. 
Den er en magmatisk bergart. Smeltebergarter er dannet under jordoverflaten. Når de kommer lenger opp mot overflaten, blir det kaldere, og da eser de seg opp. Når de til slutt kommer opp til jordoverflaten, størkner de. Slik blir smeltebergarter til. Drammensgranitten ble dannet for omkring ca. 280 millioner år siden, tidlig i permtiden, på et tidspunkt da det var stor vulkansk virksomhet i overflaten av det som nå kalles Oslofeltet.
Drammensgranitten er rødlig på farge på grunn av dominerende, rødlige korn av kalifeltspat. Den er forholdsvis grovkornet, kvartsrik og består hovedsakelig av kalifeltspat (rød), plagioklas (hvit), kvarts (grå) og biotitt (sort glimmer). Bergarten har enkelte steder druserom som fører en del sjeldne mineraler. 
Drammensgranitt er valgt til fylkesstein for Buskerud. 


== Se også ==
Liste over bergarter


== Eksterne lenker ==
Fagartikkel om granitt, herunder Drammensgranitt, fra Norges geologiske undersøkelse Arkivert 2. mars 2016 hos Wayback Machine.
Fagartikkelen «Drusemineraler fra granitter og syenitter i Oslo-feltet», med kart over feltet med drammensgranitt