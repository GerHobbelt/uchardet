revision: 21993334
title: Geir Pollestad
url: https://no.wikipedia.org/wiki/Geir_Pollestad


---

Geir Pollestad (født 13. august 1978 på Nærbø) er en norsk politiker for Senterpartiet, som fra 2013 representerer Rogaland på Stortinget. Han har også vært statssekretær i Samferdselsdepartementet og i Olje- og energidepartementet. I 2021 ble han valgt til parlamentarisk nestleder i Senterpartiet.


== Biografi ==
Geir Pollestad er utdannet jurist ved Universitetet i Bergen og har tidligere studert økonomi og administrasjon ved Høgskolen i Stavanger. Han har vært aktiv i Senterungdommen og satt fra 2001 til 2003 som politisk nestleder. Fra 2003 til 2005 var han visepresident i Nordiska Centerungdommens Förbund, som representant for Senterungdommen. Fra 2001 var han vararepresentant på Stortinget fra Rogaland.
Høsten 2003 stilte Senterungdommen til valg gjennom «Grønn liste» i studentdemokratiet ved Universitetet i Bergen. Geir Pollestad ledet Grønn liste til et godt valgresultat og ble valgt til leder av Norsk Studentunion Bergen for 2004. I samme periode satt han også i landsstyret til Norsk Studentunion. 
Ved stortingsvalget i 2005 var Pollestad tredjekandidat for Hordaland Senterparti. I Jens Stoltenbergs andre regjering var han politisk rådgiver for Åslaug Haga i Olje- og energidepartementet og i Kommunal- og regionaldepartementet, og han var statssekretær i Olje- og energidepartementet og i Samferdselsdepartementet.
Ved stortingsvalget 2009 var Pollestad andrekandidat i Rogaland, men fikk ikke fast stortingsplass. Fra 2009 til 2012, mens Magnhild Meltveit Kleppa var statsråd, møtte Pollestad på Stortinget som fast møtende vararepresentant. 28. september 2012 ble han igjen utnevnt til statssekretær i Samferdselsdepartementet.Ved valget i 2013 ble han valgt inn på fast plass som stortingsrepresentant. Han var først medlem av Energi- og miljøkomiteen, men flyttet våren 2014 over til Næringskomiteen, der han overtok ledervervet. I forbindelse med den såkalte NAV-skandalen har han uttalt at de som ble feilaktig dømt var "moralsk" ansvarlig.
I stortingsvalget 2017 var han Senterpartiets førstekandidat i Rogaland.


==== Stortingskomiteer ====
20. oktober 2009 - 18. juni 2012: Medlem av Arbeids- og sosialkomiteen
17. oktober 2013 - 22. april 2014: Medlem av Energi- og miljøkomiteen
24. april 2014 - 30. september 2021: Leder av Næringskomiteen
19. oktober 2021 - Nå: Medlem av Finanskomiteen


== Referanser ==


== Eksterne lenker ==
(en) Geir Pollestad – kategori av bilder, video eller lyd på Commons 
(no) Geir Pollestad på Twitter 
(no) Geir Pollestad hos Stortinget 
(no) Geir Pollestad hos Norsk senter for forskningsdata politikerarkiv (nedlagt) 
(en) Geir Pollestad hos Europarådets parlamentarikerforsamling 
(no) Geir Pollestads stemmegivning på Stortinget (arkivert) siden 2009 systematisert av organisasjonen Holder de ord