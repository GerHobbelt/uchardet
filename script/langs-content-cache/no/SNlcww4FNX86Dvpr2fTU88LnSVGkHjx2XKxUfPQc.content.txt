revision: 23386074
title: Holmenkollen
url: https://no.wikipedia.org/wiki/Holmenkollen


---

Holmenkollen er et boligstrøk i bydel Vestre Aker i Oslo. Kollens høyeste punkt ligger 371 meter over havet. Holmenkollen, og da spesielt Holmenkollbakken, er en av Norges mest kjente turistattraksjoner med over 1 million besøkende hvert år. Egennavnet Besserud er en del av området, det er her Holmenkollen nasjonalanlegg med den kjente hoppbakken ligger.


== Historie ==

Boligbyggingen i Holmenkollen tok til for alvor i forbindelse med anlegget av Holmenkollbanen i 1898. Tomter langs med banen ble solgt for å sørge for et jevnt kundegrunnlag, ut over trafikken av ski- og turgåere. Den fine utsikten og korte avstanden til Marka gjorde at strøket ble svært attraktivt, og området er i dag preget av villabebyggelse. I de senere årene har det i tillegg foregått en tildels omstridt fortetting og utbygging av boligområdene, særlig i området ovenfor Holmenkollbakken (Voksenkollen). 
Holmenkollbanen bidro også sterkt til at området ble tatt i bruk som rekreasjonsområde for Oslos befolkning. Området er brukt som inngangsport til Nordmarkas vestre del og sommerstid er turgåing, fiske, sykling og kanopadling populære aktiviteter. Vinterstid er området tilrettelagt med oppkjørte og tildels opplyste skiløyper til konkurransetrening og turgåing.


== Holmenkollbakken ==
 

Holmenkollbakken ble åpnet i 1892 med en bakkerekord på 21,5 meter, men er ombygd mange ganger siden. Bakken var arena for det olympiske hopprennet i 1952 samt VM i 1966, 1982 og i 2011 
Ny bakkerekord ble satt under Holmenkollen Skifestival og Raw Air 2019 den 9. mars 2019 av Robert Johansson. Bakkerekorden er 144 meter.
Holmenkollanlegget er Norges best besøkte turistmål, med 686 857 betalende gjester i sesongen 2006.
Holmenkollbakken ligger ca. 425 meter over havet.
Den gamle Holmenkollbakken ble revet i 2008, for å gi plass til en ny.


=== Skimuseet ===
Skimuseet i Holmenkollen er verdens eldste museum for ski og skihistorisk utstyr. Skisamlingen til slottsforvalter Hjalmar Welhaven dannet grunnstammen i samlingen.


== Holmenkollen kapell ==

Holmenkollen kapell ligger like ved Holmenkollbakken. Det ble bygget i 1903, og gjenoppbygget i 1996 etter en påsatt brann. Kapellet er ettertraktet for vielser, og Kongefamilien har som tradisjon å feire julen med et besøk her.


== Eksterne lenker ==
(en) Holmenkollen – kategori av bilder, video eller lyd på Commons 
Hjemmeside for Ski-VM 2011
Holmenkollen.com
Skiforeningen Holmenkollen
Holmenkollen World Cup
Aktiviteter og tilbud i Holmenkollen-områdetScenicNorway, bilder fra Holmenkollen