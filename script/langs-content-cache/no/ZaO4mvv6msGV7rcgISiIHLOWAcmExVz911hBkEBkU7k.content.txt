revision: 22885918
title: Nebbflikvinger
url: https://no.wikipedia.org/wiki/Nebbflikvinger


---

Nebbflikvinger (Libytheinae) er en artsfattig gruppe av sommerfugler som i dag vanligvis blir regnet til den store familien flikvinger (Nymphalidae). De kan særlig kjennes på at labialpalpene er meget lange og peker fremover som et nebb. I likhet med hos andre flikvinger har hannene reduserte frambein, hunnenes frambein er derimot velutviklede. Denne karakteren gjorde at de tidligere ble regnet som en egen familie, men nyere undersøkelser tyder på at det er mest rimelig å plassere den som den mest primitive undergruppen i flikvinge-familien. Det er kjent tretten nålevende arter, i tillegg er det beskrevet to fossile arter i denne gruppen. De finnes i alle verdensdeler unntatt Antarktis. Noen arter er meget vidt utbredte, andre er bare kjent fra enkelte øyer.


== Utseende ==
Middelsstore sommerfugler (vingespenn 40 – 70 mm), vingene brune med hvite eller gule flekker, noen ganger med blå eller fiolett metallglans. Denne gruppen har et ganske enhetlig utseende. Kroppen er slank, hodet forholdsvis stort. Labialpalpene er meget lange (minst halvparten så lange som antennene), rette, framstrakte og tilspissede slik at de minner om et nebb. Sugesnabelen er velutviklet. Antennene er snaut halvparten så lange dom forvingene og markert klubbeformede. Forvingene har en markert innskjæring bak spissen, som derfor stikker litt krokformet fram. Bakvingen, noen ganger også forvingen, har en bølgete ytterkant. Forvingenes underside er farget omtrent som oversiden, bakvingenes underside ensfarget grå eller brun. Hannene har reduserte frambein, mens disse er velutviklede hos hunnene.


== Levevis ==
Det ser ut til at alle artene har larver som lever på slekten nesletre (Celtis, hampfamilien), selv om biologien ikke er kjent for noen av de sjeldne artene. Noen arter, som europeisk nebbflikvinge (Libythea celtis), amerikansk nebbflikvinge (Libytheana carinenta) og Libythea laius, har meget store utbredelser, mens andre bare finnes på enkelte øyer, for eksempel Libythea collenettei på Marquesasøyene og Libytheana fulvescens på Dominica. Øy-artene er ofte ganske sjeldne og truede, og én, Libythea cinyras fra Mauritius, er bare kjent fra et enkelt eksemplar, typeeksemplaret (det arten ble beskrevet fra). I alle fall den afrikanske arten Libythea labdaca og den amerikanske Libytheana carinenta kan foreta store vandringer der millioner av sommerfugler flyr ganske lange strkninger. De fleste artene er knyttet til skog, men enkelte kan også finnes i ørkenområder.


== Systematisk inndeling ==

Ordenen sommerfugler, Lepidoptera Linnaeus, 1758
Gruppen Glossata
Gruppen Coelolepida
Gruppen Myoglossata
Gruppen Neolepidoptera
Gruppen Heteroneura
Gruppen Eulepidoptera
Gruppen Ditrysia
Gruppen Apoditrysia
Gruppen storsommerfugler, Macrolepidoptera
Gruppen dagsommerfugler, Rhopalocera
Overfamilien egentlige dagsommerfugler, Papilionoidea
Familien flikvinger, Nymphalidae
Underfamilien nebbflikvinger, Libytheinae Boisduval, 1833
Slekten Libythea Fabricius, 1807 – i den gamle verden
Libythea collenettei Poulton & Riley, 1928 – Marquesas-øyene
Blå nebbflikvinge, Libythea geoffroyi Godart, 1822 – Burma – Australia
Libythea narina Godart, 1819 – Burma – Indonesia
Libythea myrrha Godart, 1819 – India – Indonesia
Europeisk nebbflikvinge, Libythea celtis (Laicharting, 1782) – fra Sør-Europa østover til India
Libythea lepita Moore, 1857 – Pakistan – Japan
Libythea laius Trimen, 1879 – Øst-Afrika, India og Sri Lanka
Libythea labdaca Westwood, 1851 – Vest- og Sentral-Afrika
Libythea cinyras Trimen, 1866 – Mauritius, utdødd?
Slekten Libytheana Michener, 1943 – i den nye verden
Amerikansk nebbflikvinge, Libytheana carinenta (Cramer, 1777) – Nord- og Sør-Amerika
Libytheana fulvescens (Lathy, 1904) – Dominica
Libytheana motya (Hübner, 1823) – Cuba
Libytheana terena (Godart, 1819) – Hispaniola, Jamaica, Puerto Rico


== Kilder ==
Carter, D. (1994) Sommerfugler fra hele verden. Teknologisk Forlag. ISBN 82-512-0438-0
Libytheinae på Tree of life [1]
Markku Savela's Lepidoptera and some other life forms: Sjekkliste over artene. Hentet 28.12. 2011.


== Eksterne lenker ==
(en) Nebbflikvinger hos Fauna Europaea 
(en) Nebbflikvinger hos Fossilworks 
(en) Nebbflikvinger hos ITIS 
(en) Nebbflikvinger hos NCBI 
(en) Kategori:Libytheinae – bilder, video eller lyd på Wikimedia Commons 
Libytheinae – detaljert informasjon på Wikispecies