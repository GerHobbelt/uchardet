revision: 23405345
title: SL-79
url: https://no.wikipedia.org/wiki/SL-79


---

SL-79 (forkortelse for Sporvogn Ledd bestilt i 1979) er de eldre leddvognene på nettverket for trikken i Oslo. Vognene ble levert i to serier. I 1982 ble de 25 første vognene, SL-79/I, satt i drift. De 15 siste vognene, SL-79/II, kom i 1989. Utseendemessig er de to seriene forholdsvis like, selv om det er et noe forskjellig interiør på II-serien, og noen mindre tekniske forskjeller. SL-79/I-serien hadde en enkel bakdør på venstre side, noe SL-79/II-serien manglet. Duewag i Düsseldorf produserte de første 10 vognene, Strømmens Værksted (EB Strømmens Verksted fra 1988) produserte resten. Vognene har plass til 137 passasjerer fordelt på 71 sitteplasser og 66 ståplasser.
SL79 er den eneste vogntypen i normal drift på linjene til Majorstuen (11, 12 og 19). Den benyttes også sammen med de nyere SL95-vognene på linje 13 til Bekkestua, men SL79 er utstyrt med førerplass kun i én ende og må derfor snu på Lilleaker (som har vendesløyfe). De er heller ikke i normal drift på Gaustadlinjen (linje 17 og 18) fordi endeholdeplassen Rikshospitalet mangler vendesløyfe. Her må de snu ved den tidligere endeholdeplassen John Colletts plass, som har vendesløyfe).
Til tross for alderen har Ruter vurdert SL79 til å være robuste vogner som holder god teknisk stand. Likevel er interiøret noe slitt, og en del vogner har rustskader. Vognene mangler universell utforming fordi de har høyt gulv. Ruter mener at en plan for utfasing bør tre i kraft senest i 2017 for de eldste vognene, mens SL79/II serien kan holdes i drift til rundt 2025–2028. Dette til tross for lavere estimerte driftskostnader per kilometer enn SL-95.Da de første SL79 trikkene skulle transporteres fra Strømmen til Oslo, ble NSBs skinnenett tatt i bruk. Vognene ble koblet til et diesellokomotiv og trukket inn til dagens sporområde ved Oslo S. På tidlig åttitall fantes det et påkjøringsspor som gjorde det mulig å skyve trikkene over på Sporveiens nett. Der ble strømavtaker hevet, og trikkene kunne kjøre for egen maskin til Holtet.


== Bynavn på trikken ==
Da SL-79-II (trikkene med doble bakdører) ble levert, fikk flere av trikkene navn etter byer. Navnet var preget på utsiden av trikkene, på innsiden bak føreren var det en plakat med informasjon om sporveisystemet i den respektive byen.


== Utfasing ==
Fra høsten 2022 er det startet en gradvis utfasing. Pr februar 2023 er vogn 104, 119 og 135 faset ut og kjørt til hugging, og brukbare deler er blitt fjernet fra den og brukt på andre.


== Referanser ==


== Eksterne lenker ==
(en) SL-79 – kategori av bilder, video eller lyd på Commons 
Ruter.no – Leddtrikk SL 79
Tv2nyhetene.no – Ny milliardsmell for Oslo-trafikken (23.09.2010) – Om anskaffelse av nye trikker