revision: 22012984
title: Joseph Mercola
url: https://no.wikipedia.org/wiki/Joseph_Mercola


---

Joseph Mercola (født 8. juli 1954) er en amerikansk alternativ behandler, osteopat og forretningsmann. Han drev i en periode sin behandlingspraksis fra Schaumburg, en forstad utenfor Chicago.Mercola har gjort seg bemerket med kontroversielle standpunkter til den etablerte legevitenskapen. Han er motstander av vaksiner og mammografi, og mener også at hiv ikke forårsaker aids. Han har flere ganger mottatt advarsler fra det amerikanske Food and Drug Administration for villedende markedsføring av sine kosttilskudd og diagnosemetoder.I 2016 inngikk Mercola et forlik etter å ha blitt saksøkt av Federal Trade Commission for villedende markedsføring. Mercola mente at solariumene han solgte forebygget hudkreft snarere enn å øke risikoen. Forliket innebar at han måtte refundere penger til alle som hadde kjøpt hans solariumer samt stanse alt salg. Totalt hadde han omsatt solariumer for 5,3 millioner dollar.Mercola har også i Norge har fått oppmerksomhet for sitt alternative syn på helse. Solariumskjeden Brun og blid har blant annet promotert hans konklusjon om at sollys og solarium forebygger snarere enn å forårsake hudkreft. Også i norske miljøer for alternativ behandling forfektes kostrådene fra Mercola. Han har i en årrekke samarbeidet med det norske selskapet NattoPharma som produserer kosttilskudd.I 2021 rapporterte organisasjonen Center for Countering Digital Hate (CCDH) om at spesielt tolv personer sto for to tredjedeler av spredning av desinformasjon om Covid-19 i sosiale medier. Mercola var blant disse tolv som ble kalt «disinformation dozen».


== Bibliografi ==
The No-Grain Diet, 2003
The Great Bird Flu Hoax, 2006
Sweet Deception, 2006
Generation XL : Raising Healthy, Intelligent Kids in a High-Tech, Junk-Food World, 2007
Freedom at Your Fingertips, 2011


== Referanser ==


== Eksterne lenker ==
Offisielt nettsted