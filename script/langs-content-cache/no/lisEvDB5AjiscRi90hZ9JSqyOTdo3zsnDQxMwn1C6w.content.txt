revision: 23675622
title: Military
url: https://no.wikipedia.org/wiki/Wagnergruppen


---

Wagnergruppen eller Wagner-gruppen er en privat, militær organisasjon i Russland med hovedkontor i St. Petersburg. Gruppen ble registrert som firma i 2014, men har uklar juridisk status.Den omdiskuterte selskapet har opptrådt som en ikke-statlig, paramilitær kontraktør som tilbyr leiesoldater. 
Wagner-soldater har deltatt i militære operasjoner i Syria, Madagaskar, Mosambik, Sudan, Den sentralafrikanske republikk, Libya, Venezuela og Mali. De var også innblandet i Russlands invasjon av Krim-halvøya i 2014 og krigen i Donbass i Ukraina i 2014 og 2015 for å hjelpe separatistiske krefter i de selv-erklærte folkerepublikkene Donetsk og Luhansk. I den syriske borgerkrigen har de kriget på den syriske regjeringens side. EU og Norge vedtok sanksjoner mot Wagnergruppen etter at den deltok i krigføring i Mali i 2021.I september 2022 bekreftet Jevgenij Prigozjin (født 1961) for første gang at han eier og styrer Wagner-gruppen. Prigozjin  er en russisk oligark med nære forbindelser til Russlands president Vladimir Putin. 
Siden april 2022 har Wagner-gruppen åpent støttet de regulære væpnede styrkene i Russlands invasjon av Ukraina. I juni 2023 gjorde Wagner-gruppen opprør mot den russiske militærledelsen. Aksjonen ble ledet av Prigozjin som anklaget Russlands forsvarsdepartement for korrupsjon og manglede styring. Under protesten ble russiske enkeltbaser beleiret og en militærkolonne sendt mot Moskva. Etter forhandlinger ledet av Belarus ble aksjonen avblåst etter kort tid. Etterpå uttalte president Putin at Wagner-gruppen var totalfinansiert av den russiske staten. Wagner trakk seg siden ut av Ukraina.
Leiehæren er kjent for sin brutale krigføring og harde avstraffelsesmetoder.


== Bakgrunn og virksomhet ==


=== Navn ===
Wagner-gruppen ble opprettet av den tidligere GRU-offiseren Dmitrij Utkin som selv brukte kallenavnet «Wagner» etter favorittkomponisten Richard Wagner. Utkin (født 1970) er en russisk spesialsoldat med nynazistiske holdninger som fortsatt er sentral i organisasjonen. Med henvisning til komponisten blir leiesoldater og gruppen spøkefullt kalt «musikere» og «orkesteret».Motto for organisasjonen er «Blod, ære, fedreland, tapperhet» (Кровь, честь, родина, отвага).
Iført uniformer uten kjennetegn har Wagner-gruppen også utført hemmelige oppdrag i utlandet, først og fremst i Asia og Afrika, for å forsvare Russlands interesser uten å involvere landets offisielle styrker. Noen har derfor ment at gruppen kan være en skjult enhet som er underlagt det russiske forsvarsdepartementet til bruk i fordekte operasjoner når regjeringen ønsker å benekte innblanding i utenlandske konflikter.
Ifølge Russlands grunnlov og landets straffelov er private militære organisjoner forbudt, men myndighetene har tatt lite hensyn til dette.


=== Krigen i Ukraina ===

Under Russlands invasjon av Ukraina 2022 ble Wagnergruppen omtalt som «Putins private hær». Soldater i Wagnergruppen ble overført fra Den sentralafrikanske republikk for å delta i krigen i Ukraina. I følge den britiske avisen The Times deltok mer enn 400 soldater fra Wagnergruppen i det mislykkede attentatet mot Ukrainas president Volodymyr Zelenskyj i Kyiv under starten av invasjonen.Wagnergruppen deltok i Butsja-massakren.Ifølge den russiske, Kreml-lojale avisen Komsomolskaya Pravda deltok Wagnergruppen i erobringen av et ukrainsk kraftverk i Uglegorsk.Wagnergruppen var sentral i angrepene mot Bakhmut.I 2022 rekrutterte Wagnergruppen medlemmer fra russiske fengsler. Fanger ble lovet benådning hvis de ble med i Russlands angrep mot Ukraina og overlevde i 6 måneder. I Russland har bare president Vladimir Putin myndighet til å benåde fanger. I desember 2022 anslo John Kirby i det amerikanske sikkerhetsrådet at Wagnergruppen inne i Ukraina hadde 10 000 erfarne elitesoldater, de aller fleste russere, og rundt 40 000 fanger vervet som soldater fra russiske fengsler.  Mange av fangene ble sendt til fronten med minimal militær trening og dårlig utrustning. Avisen The Guardian har vært i kontakt med russere som er bekymret for hva som kan skje når overlevende tungt kriminelle blir benådet og kommer ut i det russiske samfunnet.


=== Wagner-opprøret 2023 ===
23. og 24. juni 2023 gjorde Wagner-gruppen opprør mot den russiske militærledelsen for den pågående krigen i Ukraina. Wagner-soldater inntok militærbaser i Rostov ved Don og Voronesj sør i Russland og fortsatte mot Moskva i en «marsj for rettferdighet». Etter megling fra president Aljaksandr Lukasjenka i Belarus avbrøt imidlertid opprørerne aksjonen. Den væpnede protesten ble ledet av den nasjonalkonservative og militante Prigozjin, som krevde at forsvarsminister Sergej Sjojgu og forsvarssjef Valerij Gerasimov måtte gå av.


=== Virksomhet i afrikanske land ===
Wagnergruppen har vært involvert i flere afrikanske land:
Mosambik: Wagnergruppen bistod i å slå ned et islamistisk opprør.
Libya: Wagnergruppen bistod i et mislykket angrep mot Libyas hovedstad Tripoli i 2019 og skal ha hatt mellom 900 og 1200 soldater i landet.
Sudan: Wagnergruppen er involvert i gullgravervirksomhet.
Den Sentralafrikanske republikk: Wagnergruppen er involvert i virksomhet rettet mot diamanter og gull, med i overkant av 1 000 soldater.
Mali: Wagnergruppen har vært involvert i massehenrettelser av sivile.
Burkina Faso: Wagnergruppen var involvert i å slå ned et islamistisk opprør.


== Se også ==
Det slaviske Korps
Academi


== Fotnoter ==


== Referanser ==


== Litteratur ==
Kimberly Mår (2019) "Russlands bruk av semi-statlige sikkerhetsstyrker: tilfelle av Wagner Gruppe." Post-Sovjetiske Spørsmål, 35:3, 181-204.
Parker, John W. Putin's Syrian Gambit: Sharper Elbows, Bigger Footprint, Stickier Wicket. National Defense University Press. ISBN 9780160939983. 


== Eksterne lenker ==
  Offisielt nettsted 
(en) Wagner Group – kategori av bilder, video eller lyd på Commons