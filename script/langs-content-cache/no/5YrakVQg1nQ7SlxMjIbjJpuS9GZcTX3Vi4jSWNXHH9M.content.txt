revision: 23512538
title: "Gravdal i Vestv\xE5g\xF8y"
url: https://no.wikipedia.org/wiki/Gravdal_(Vestv%C3%A5g%C3%B8y)


---

Gravdal er et tettsted i Vestvågøy kommune i Nordland. Gravdal ligger geografisk midt i Lofoten, og er nesten «tvillingtettsted» med kommunesenteret Leknes. Tettstedet Gravdal har 1 676 innbyggere per 1. januar 2022, og former med Leknes en tilnærmet sammenhengende bebyggelse på noe over 4 300 innbyggere innerst i Buksnesfjorden.
Den ca. 10 kilometer lange strekningen langs Buksnesfjordens vestside Leknes-Gravdal-Ballstad har noe over 5 000 innbyggere.
Gravdal har utsikt over Leknes.


== Næringsliv ==
Gravdal huser noen av Lofotens større institusjoner som Nordlandssykehuset Lofoten og Vest-Lofoten videregående skole avd. Gravdal (tidl. Nordland fiskerifagskole/Statens fiskerfagskole). Buksnes kirke i dragehodestil fra 1905 ligger på Gravdal. Kirka er ei langkirke av tømmer, med 600 plasser. Den ble innviet 22. november 1905 og restaurert mellom 1965 og 1967. Arkitekt for kirka var Karl Norum.


== Tilgang til direkte sollys ==
Sola over horisonten og mulighet for midnattssol på Gravdal fra soloppgang 26. mai til solnedgang 18. juli. Siste soloppgang før mørketida er 7. desember og første soloppgang etter mørketida er 5. januar.


== Kjente personer fra Gravdal ==
«Mini» Jakobsen kommer fra Gravdal.
Boy Rist (1912- 1972), motstandsmann, gjorde tjeneste i Kompani Linge, sjøforsvarsoffiser og ordfører i Vestvågøy 1968-1969 (Høyre)


== Referanser ==
«Mottakere av Krigskorset: Boy Roald Rist», nettstedet Krigskorset.