revision: 22784824
title: Vestviken Kollektivtrafikk
url: https://no.wikipedia.org/wiki/Vestviken_Kollektivtrafikk


---

Vestviken Kollektivtrafikk (VKT) var en felles kollektivtransportforvalter for Buskerud, Telemark og Vestfold og var organisert som et felleseid aksjeselskap. VKT overtok forvaltningsansvaret fra 1. januar 2006, med hovedoppgave å samordne kollektivtrafikk og skoleskyss i de tre fylkene. For Buskerud organiseres busstrafikken siden 2010 av selskapet Brakar, mens Telemark har siden 2014 valgt å gjøre det internt i fylkeskommunen under navnet Farte. VKT overtok i sin tid ansvaret for Vestfold etter Vestfold Kollektivtrafikk, som var operativt fra 1. januar 1999. Fra 15. august 2015 er det igjen Vestfold Kollektivtrafikk som har ansvaret i Vestfold.
VKT hadde avtaler med busselskap med en verdi på vel 600 millioner kroner årlig, noe som tilsvarer 650 lokalbusser som kjører 26 millioner rutekilometer per året.


== Historie ==
Fra og med 1. januar 2004 inngikk Buskerud, Telemark og Vestfold et femårig prøveprosjekt om regionråd og samarbeid mellom de tre fylkene, der blant annet kollektivtrafikk var noe man ønsket å utvikle sammen. I februar 2005 ble det lagt fram en utredning om felles bestillerenhet for kollektivtransport og skoleskyss som ble behandlet og vedtatt i regionrådet 20. april samme år, og 20. juni 2005 ble Vestviken Kollektivtrafikk AS (VKT) etablert. 1. januar 2006 overtok VKT ansvaret for kollektivtrafikken fra fylkeskommunene i Buskerud og Telemark og fra Vestfold Kollektivtrafikk. Hvert av de tre fylkene eide hver sin aksje av totalt tre.
Våren 2009 ønsket Buskerud å trekke seg ut av VKT og heller starte sitt eget selskap. Selskapet Buskerud Kollektivtrafikk ble derfor stiftet 26. oktober 2009, og overtok VKTs ansvar i Buskerud fra 1. juli 2010. Selskapet endret senere navn til Brakar.
I juni 2014 vedtok Telemark fylkesting å avvikle sitt eierskap i VKT, og sa opp rammeavtalen fra 1. juli samme år. 1. juli 2015 overtok Telemark fylkeskommune ansvaret for kollektivtrafikken i fylket, og stod selv for utlysning av nytt anbud for Grenland med trafikkstart i 2016. Farte ble høsten 2015 lansert som det nye navnet på kollektivtrafikken i Telemark.
Vestfold fylkeskommune bestemte seg i 2015 for å overføre virksomheten tilbake fra VKT til Vestfold Kollektivtrafikk, blant annet på grunn av et pågående momskrav fra Skatt Sør mot VKT som ville kunne slå hele selskapet konkurs, og fordi Vestfold var det eneste fylket med drift igjen i selskapet. 15. august 2015 ble virksomheten flyttet, og nettsider og informasjonsmateriell ble endret til Vestfold Kollektivtrafikk. Selskapet ble avviklet 4. januar 2019.


== Referanser ==