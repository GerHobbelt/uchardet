revision: 19088817
title: Kiasma
url: https://no.wikipedia.org/wiki/Kiasma


---

Kiasma er et statlig, finsk museum for samtidskunst. Museet ble innviet i 1998, og ligger i Mannerheimvägen i Helsingfors, nær jernbanestasjonen, Posthuset, Riksdagshuset og Finlands nasjonalmuseum.
Museet hadde 235 000 besøkende i 2006, og er med det byens mest besøkte museum.
Kiasma ble bygget i årene 1996-1998, og er tegnet av den amerikanske arkitekten Steven Holl. Museet er bygd i hvitmalt betong, og tanken bak dette er at bygningen skal «tale lysets språk». Huset har navn etter den greske bokstaven khi. Arkitektkonkurransen for bygget ble avholdt i 1992, og samlet 516 deltagere. De fleste arkitektene var nordiske og baltiske, og Holl var den eneste fra USA. 
Byggeprosjektet vakte debatt. Først fordi en amerikaner fikk oppdraget, dernest fordi man fryktet at nærheten til rytterstatuen av nasjonalhelten marskalk og president Mannerheim ville skjemme ut statuens verdighet. Senere viste det seg at det var problemer med vanninnsig, og protestene, som omfattet lister med 20 000 underskrifter, virket en tid berettigede.


== Eksterne lenker ==
Offisielt nettsted 
(en) Kiasma – kategori av bilder, video eller lyd på Commons