revision: 23457337
title: Aggie Peterson
url: https://no.wikipedia.org/wiki/Aggie_Peterson


---

Aggie Elisabeth Grøndal Peterson (født 1975) er en norsk musiker og sanger som spiller elektronisk pop i bandet Frost, som til å begynne med var hennes soloprosjekt.


== Debutalbumet ==
Aggie Peterson vokste opp i Tromsø og ble fort involvert i byens vitale miljø for elektronisk musikk på midten av 90-tallet. I samarbeid med bl.a. Rune Lindbæk og Torbjørn Brundtland (Röyksopp, Those Norwegians) laget hun debutalbumet Bedsit Theories (1998) hjemme i Lindbæks leilighet. Platen besto av melodiøs pop basert på elektroniske komp og Petersons tandre stemme. Sporene «City Lights» og «Clouds Across The Moon» ble mye spilt på radio.


== Programleder og musiker ==
Etter Bedsit Theories ble Aggie Peterson programleder i NRK-serien U, og arbeidet med musikk som et sideprosjekt. Frost spilte blant annet med Bugge Wesseltoft og Per Martinsen (med artistnavnet «Mental Overdrive») under Rikskonsertenes storsatsning «Lydlandskap» i 2000. I januar 2001 kunngjorde hun at hun skulle slutte som programleder i NRK for å få mer tid til musikken.


== Duoen Frost ==
Per Martinsen deltok i både skrivingen, innspillingen og produksjonen av Frosts andre plate Melodica (2002). Også dette albumet inneholdt poplåter med elektronisk frakk, basert på Martinsens synther og Aggie Petersons vokal. Platen ble lunkent mottatt i norsk presse, men ble senere lansert i USA, England og asiatiske land til stor begeistring. Martinsen ble senere en integrert del av Frost.
I 2006 ga Peterson/Martinsen ut singelen «Sleepwalker», etterfulgt av «One Hundred Years» som kom ut digitalt i februar 2007. Frosts tredje album, Love! Revolution! kom ut senere samme år. Siden har duoen fortsatt å gi ut singler, som «My Plastic Heart» i 2008, «The Magician» (2011), «Parade» (2011), «The Woods» (2011) og «Something New» (2012). Albumet «Radiomagnetic» ble lansert i Storbritannia i 2012 og i Norge i 2013.


== Andre prosjekter ==
Aggie Peterson har jobbet med flere andre musikalske prosjekter utenom Frost, som låtskriving, musikkproduksjon, filmmusikk for film og dokumentar, samt musikk til NRK Radioteateret og sanger til barna og Kråka i NRK Kråkeklubben. Hun har turnert med Martinsen og Sergey Soukas med nykomponert musikk til den russiske stumfilmen "Moren" av Pudovkin fra 1926. 
Hun hadde med en sang i norske Melodi Grand Prix 2010, «Tokyo Night», som ble fremført av Karoline Garfjell. 
Fra 2010 begynte hun å arbeide i det mer eksperimentelle feltet, blant annet med installasjoner, lydkunst, performance og skuespill under aliaset «Femme Digitale». På Varangerfestivalen 2013 var Peterson og ektemannen Martinsen festivalkunstere, med verket «Signaler». Hun har gjort et eget kunstprosjekt for babyer, Army of Mothers' Baby Lounge, som er en interaktiv sanse-installasjon for babyer mellom 0 og 18 mnd.
Aggie Peterson er fortsatt mest kjent som Aggie Frost - og hun har en blogg hvor hun skriver betraktninger, artikler og reiseskildringer. I juni 2013 ble hennes kronikk «Nattens tyver», om Norges håndtering av utsendelse av asylsøkerbarn, ble publisert av mange norske aviser, blant annet Aftenposten, Aftenbladet og Bladet Nordlys.


== Diskografi ==
1998: Bedsit Theories (album)
2002: Melodica (album)
2006: Sleepwalker (singel)
2007: One Hundred Years (digital singel)
2007: Love! Revolution! (album)
2008: My Plastic Heart (singel
2011: The Magician (singel)
2011: Parade (singel)
2011: The Woods (singel)
2012: Something New (singel)
2012: Radiomagnetic (album)
2022: Perlemor (album)


== Referanser ==


== Eksterne lenker ==
(en) Aggie Peterson på Internet Movie Database 
(en) Aggie Peterson hos The Movie Database