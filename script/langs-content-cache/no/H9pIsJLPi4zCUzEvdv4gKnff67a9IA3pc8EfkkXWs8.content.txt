revision: 23431445
title: Pratchett
url: https://no.wikipedia.org/wiki/Terry_Pratchett


---

Terence David John Pratchett (kjent blant fans som Pterry, født 28. april 1948 i Beaconsfield, Buckinghamshire, død 12. mars 2015) var en britisk forfatter av fantastisk litteratur, kjent for sin bokserie Skiveverdenen (Discworld på engelsk).


== Biografi ==
Terry Pratchett ble født i Beaconsfield i Buckinghamshire i England. Foreldrene,  David og Eileen Pratchett, var fra Hay-on-Wye i Wales.
Sin første utgivelse fikk han som 13-åring med novellen The Hades Business, som ble trykt i skoleavisa. Den ble senere utgitt i Science Fantasy Magazine (blad for fantasy- og science fiction-litteratur) i 1963 (noe han fikk 14 pund for). Hans andre utgivelse var Night Dweller i New Worlds Magazine, nummer 156 i november 1965.
Etter at han sluttet skolen i 1965, ble han ansatt som journalist i lokalavisa Bucks Free Press (Han sa senere om denne jobben: «Jeg begynte i jobben en morgen, og tre timer senere hadde jeg sett mitt første lik. «Bratt læringskurve» hadde en mening på den tiden»). Senere har han jobbet for en rekke andre regionale aviser i Sørvest-England, deriblant Western Daily Press og Bath Chronicle.
Det var som journalist han ble sendt for å intervjue Peter Bander van Duren som satt i ledelsen for Colin Smythe Limited, et lite forlag i Gerrards Cross i Buckinghamshire. Intervjuet var om en ny bok forlaget utga, men Pratchett nevnte tilfeldigvis at han hadde skrevet en bok selv, The Carpet People. Dette førte etter hvert til at den ble utgitt i 1971, med en lanseringsfest holdt i teppeavdelingen til Heals department store i Tottenham Court Road i London.
I 1980 ble han pressetalsmann for CEGB (Central Electricity Generating Board) i et område med flere atomkraftverk. I ettertid har han kommentert at han utviste uvanlig god timing ved å gjøre dette karrierebyttet rett etter den store atomkraftverkulykken på Three Mile Island (Pennsylvania, USA). Pratchett sluttet i CEBG i 1987 da han så at han kunne tjene nok penger på å skrive bøker til å leve av det. Dermed kom det også en betydelig økning i produksjonen og han har siden klart å utgi to romaner i året. En gang ble det estimert at 1 % av all skjønnlitteratur solgt i Storbritannia, var skrevet av Pratchett. Det skal sies at denne utregningen ble gjort før J. K. Rowlings fenomenale suksess med Harry Potter. 
Hans bok Snuff ruver som en av de raskest utsolgte bøker noen gang, med 54.687 solgte eksemplarer fra britiske bokhandlere på bare tre dager.I 1998 ble Pratchett utnevnt til offiser av ordenen Order of the British Empire. Han ble i 2008 utnevnt til Knight Bachelor for sin innsats for litteraturen. Han ble dermed opphøyet i ridderstanden og fikk rett til å føre tiltaleformen sir foran sitt navn. Pratchett ble utnevnt til æresdoktor av University of Warwick i 1999 og av Bristol-universitetet i 2004.
Pratchetts datter Rhianna Pratchett (født 1976) følger i sin fars fotspor som fantasy-forfatter og journalist.
Forfatteren omtalte sine fritidsaktiviteter som «skriving, spaserturer, datamaskiner, liv». Han var kjent for sin svakhet for hatter, noe fremgår av forfatterbildene på omslaget på bøkene hans.
Som forfatter opplevde han at det tyske forlaget Heyne, utgiver av tyske oversettelser av bøkene hans, lurte inn en suppeannonse i teksten. i de tyske utgavene av My Enemy, My Ally og The Romulan Way opplevde forfatteren Diane Duane tilsvarende. Slik skjult reklame var vanlig praksis hos Heyne, og gjorde det lett for Pratchett å ønske seg over til en annen tysk forlegger.Terry Pratchett ble rammet av en sjelden form av Alzheimers syndrom i en alder av 58 år, og denne sykdommen var også dødsårsaken.


== Skiveverdenen ==

Serien om Skiveverdenen (Discworld) er et humoristisk fantasy-verk som parodierer alt mellom himmel og jord. Serien består av over 40 bøker. 
Skiveverdenen er en flat, pizzaformet planet som roterer på ryggene til fire gigantiske elefanter som bærer til den enorme skilpadden A'Tuin, som igjen svømmer gjennom verdensrommet. Emner som har blitt parodiert i serien, inkluderer science fiction- og fantasy-figurer, filmer av Ingmar Bergman, Australia, filmproduksjon, aviser, rock, religion, filosofi (stort sett gresk), egyptisk historie, fagforeninger, monarki og så videre.
Terry Pratchett skjulte ikke at han dro veksler på andres arbeider. En viktig del av hans humor besto i å ta kjente figurer fra populærkulturen og lage en uventet vri på dem. Lister med forklaringer til alle de kjente referansene i bøkene hans kan finnes på Pratchett-fansider på internett.
Et par av romanene i Skiveverdenserien er skrevet og utgitt som barnebøker. Den første av dem var Magiske Mauritz og hans gløgge gnagere (2001, The Amazing Maurice and His Educated Rodents), som  ble tildelt Carnegie Medal som årets beste barnebok på engelsk.
Sammen med Ian Stewart og Jack Cohen har Pratchett også skrevet The Science of Discworld (1999), The Science of Discworld II: The Globe (2002) og The Science of Discworld III: Darwin's Watch (2005). Bøkene har kapitler som alternerer mellom fakta og fiksjon. Fiksjonskapitlene finner sted i Skiveverdenen, mens faktabøkene beskriver deler av jordas utvikling.


== Skiveverdenen i andre medier ==
TegneserierThe Colour of Magic, The Light Fantastic, Mort og Guards! Guards! har alle blitt omskrevet til tegneserieformat.TeaterFlere av Pratchetts bøker er dramatisert av Stephen Briggs og mange av manuskriptene er tilgjengelige som bøker.  

Wyrd Sisters: The Play (1996)
Mort: The Play (1996)
Johnny and the Dead (1996)
Guards! Guards!: The Play (1997)
Men at Arms: The Play (1997)
Maskerade (1998)
Interesting Times (2002)
The Truth (2002)FjernsynJohnny and the Dead dramatisert som tv-serie for CiTV ITV1 i 1995.
Hogfather – 2006 
The Colour of Magic, The Light Fantastic – 2008
Going Postal -2010AnimasjonsfilmerWyrd Sisters og Soul Music er omskrevet til tegnefilm av Cosgrove Hall Films for Channel 4.Hørespill i radioGuards! Guards!, Wyrd Sisters  og Mort har blitt dramatisert som føljetonger og  The Amazing Maurice and his Educated Rodents har blitt sendt som et 90-minutters hørespill, alle for BBC Radio 4.Skiveverdenen har også blitt brukt som basis for en rekke videospill på flere forskjellige formater, deriblant Sega Saturn, Sony PlayStation, Philips CD-i og 3DO i tillegg til windowsbaserte datamaskiner.


== Andre bøker av Pratchett ==
Strata (Omhandler også en skiveformet verden, men er mere en parodi av Larry Nivens Ringworld) (Colin Smythe, 1981)
The Dark Side of the Sun     (Colin Smythe, 1976)
The Carpet People (Pratchetts debut, utgitt på ny i betydelig omskrevet form etter at Pratchett ble berømt) (Colin Smythe, 1971)
En trilogi av barnebøker (kjent som Bromeliaden):
Truckers
Diggers
Wings
Good Omens (i samarbeid med Neil Gaiman)
The Unadulterated Cat (med Gray Jolliffe. A hyllest til ekte katter)
En trilogi av barnebøker om Johnny Maxwell, som møter døde folk, utenomjordiske og diverse andre merkelige fenomener:
Only You Can Save Mankind
Johnny and the Dead
Johnny and the Bomb
Once More* *With Footnotes – samling av artikler, introduksjoner og noveller, utgitt av NESFA (New England Science Fiction Association).
Nation


== Orangutanger ==
En av de mest populære figurene fra Skiveverden-serien (Bibliotekaren) er en orangutang, men Pratchett viser interesse for arten også utenfor bøkene. Han har stilt opp for The Orang-Utan Foundation, blant annet ved å besøke Borneo med et filmteam fra Channel 4 for å gjøre en episode av programmet «Jungle Quest» for å møte orangutanger i deres naturlige omgivelser. 


== Litteratur ==
Terry Pratchett: Guilty of Literature?, redigert av Andrew M. Butler, Edward James og Farah Mendlesohn, utgitt av Science Fiction Foundation i 2000


== Referanser ==


== Eksterne lenker ==
(en) Offisielt nettsted 
(en) Terry Pratchett – kategori av bilder, video eller lyd på Commons 
(en) Terry Pratchett på Internet Movie Database 
(fr) Terry Pratchett på Allociné 
(en) Terry Pratchett på AllMovie 
(en) Terry Pratchett hos Turner Classic Movies 
(en) Terry Pratchett hos Rotten Tomatoes 
(en) Terry Pratchett hos TV Guide 
(en) Terry Pratchett hos The Movie Database 
(en) Terry Pratchett på Apple Music 
(en) Terry Pratchett på Discogs 
(en) Terry Pratchett på MusicBrainz 
(en) Terry Pratchett på Songkick 
(en) Terry Pratchett på Last.fm 
(en) The L-Space Web
(en) Terry Pratchett Unseen Message Board
(en) Discworld Monthly (månedlig nyhetsbrev om Pratchett og bøker.)
(en) Bibliografi Arkivert 10. april 2005 hos Wayback Machine. på SciFan
(en) The Annotated Pratchett File (APF) på L-Space Web – en detaljert oversikt over alle humoristiske referanser i alle Skiveverden-bøker.