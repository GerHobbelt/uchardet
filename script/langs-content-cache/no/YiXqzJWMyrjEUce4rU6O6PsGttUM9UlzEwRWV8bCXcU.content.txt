revision: 22048664
title: Helsfyrtrikken
url: https://no.wikipedia.org/wiki/Helsfyrtrikken


---

Helsfyrtrikken, også kjent som Vålerengatrikken og Etterstadtrikken, er ei nedlagt trikkelinje i Oslo øst. Helsfyrtrikken var ei grenlinje av Gamlebylinja. Gamlebylinja er en av Oslos tre første sporvognslinjer som alle ble opprettet i 1875. Gamlebylinja gikk opprinnelig som hestesporvogn mellom Stortorget via Grønland og fram til Botsfengselet, ved Schweigaards gate. I 1900 ble Gamlebylinja lagt om til elektrisk drift, og den ble videreført til Oslo Hospital. Samtidig ble det lagt ei sidelinje oppover Schweigaards gate via Galgeberg til Vålerenga. I 1923 ble Vålerengalinja forlenget videre til Etterstad med Helsfyr. Fra 1926 benyttet også Østensjøbanen seg av Vålerengatrikkens linjenett, og fra 1957 også Lambertseterbanen. I 1960 ble Gamlebylinjas vestre del flyttet fra Brugata – Stenersgata – Grønland – Grønlandsleiret til Schweigaards gate på grunn av bygging av T-banen og dermed måtte det stenges over Grønland. I 1966 ble det åpnet T-bane til Helsfyr, og i 1968 ble Helsfyrtrikken lagt ned.
Østre del av linje 37 kjører i dag Helsfyrtrikkens trasé. Linje 37 er i dag en av Norges mest trafikkerte busslinje og nærmer seg kapasitetsgrensa med opptil 12 avganger i timen i to retninger som leddbuss. Det har i ulike sammenhenger vært fremmet ønske om å få Helsfyrbussen på skinner i øst, blant annet for å ta i mot økende antall passasjerer. Bydelsutvalget for Gamle Oslo vedtok å gå inn for gjenåpning av Vålerengatrikken til Etterstad i 2005 etter forslag fra Høyre, Fremskrittspartiet og Venstre.


== Linjekart ==


== Kilder ==
Oslotrikkens historikkside