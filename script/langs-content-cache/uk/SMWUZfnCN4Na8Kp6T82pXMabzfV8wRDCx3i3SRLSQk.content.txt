revision: 39832863
title: "\u0422\u043E\u043C\u0430\u0448\u0456\u0432"
url: https://uk.wikipedia.org/wiki/%D0%A2%D0%BE%D0%BC%D0%B0%D1%88%D1%96%D0%B2


---

Тома́шів (пол. Tomaszów Lubelski, Томашів-Любельський) — місто у східній Польщі, над річкою Солокія. Адміністративний центр Томашівського повіту Люблінського воєводства.


== Назва ==
Давніше був відомий як Томашів Ординацький (пол. Tomaszów Ordynacki).


== Положення ==
Лежить на південній Холмщині, над річкою Солокія на Розточчі.


== Історія ==
Місто засноване в 1590 році Яном Замойським. У XVII столітті вперше згадується греко-католицька парафіяльна церква святого Юрія.
1649 року під час повстання під проводом Богдана Хмельницького містом заволоділо козацьке військо.
1872 року місцева греко-католицька парафія налічувала 1211 вірян. 1890 року в місті зведено муровану православну церкву святого Миколая.
1 квітня 1929 року межі міста Томашів розширені за рахунок приєднання села Пасічне з млином Пасічне і млинським селищем Малки з гмін Пасіки та села Шнури з ґміни Майдан-Горішній Томашівського повіту Люблінського воєводства, а 1 квітня 1936 року — фільварку Рогізно з громади Рогізно гміни Пасіки і фільварку Лящівка № 2 з громади села Лящівка сільської ґміни Майдан Горішній.

1 листопада 1939 року українська молодь міста відзначила річницю Листопадового Зриву. У листопаді 1939 року в Томашеві почав діяти відділ УЦК під керівництвом отця Миколи Малюжинського. 31 грудня 1939 року в місті заснували український Повітовий союз кооператив, директором якого був Іван Богачевський. Українську школу в Томашеві організував у 1940 році вчитель Хмель (Хміль) у парафіяльному будинку. У червні 1940 року при школі започаткували курс виховательок дитячих садків за участю 15 дівчат. З 1 по 31 грудня 1940 року в місті діяли кооперативно-освітні курси української молоді повіту, які закінчили 44 випускники.
У 1940 році у Томашеві відбулася панахида за головою ОУН Євгеном Коновальцем.


== Населення ==
У минулому лежав на українсько-польському етнічному прикордонні.
За даними етнографічної експедиції 1869—1870 років під керівництвом Павла Чубинського, у місті переважно проживали римо-католики, але населення здебільшого розмовляло українською мовою.
Станом на 1931 рік у місті налічувалося 10 400 мешканців, з них українців — 680 осіб (6,3 %), євреїв — 54,3 %, поляків — 38,1 %.
У 1946—1947 роках майже всіх українців виселено з міста у рамках радянсько-польського обміну населенням і під час операції «Вісла».


== Населення ==
Демографічна структура станом на 31 березня 2011 року:


== Культура ==
Географічно Томашів розташований неподалік від кордону з Львівською областю України, проте через те, що до початку ХХ століття місто належало до Російської імперії, його архітектура виразно відрізняється від навколишніх міст Східної Галичини.
Пам'ятки:

Церква святого Миколая — мурована православна парафіяльна церква 1890 року, чинна.
Греко-католицька плебанія — мурована плебанія першої половини XIX століття, з 1875 року діяла як православна, нині нечинна.


== Міста-побратими ==
 Кременець, Тернопільська область, Україна
 Солонка, Львівська область, Україна


== Особистості ==


=== Народилися ===
Стефан Дарда (1972) — польський письменник-фантаст та автор горору.
Антон Лютницький (1884—1942) — український метеоролог та етнограф.
Йоанна Пакула (1957) — американська та польська акторка театру та кіно.


== Галерея ==

		
		
		
		


== Див. також ==
Томашів-Мазовецький


== Примітки ==


== Література ==
Томашів // Енциклопедія українознавства : Словникова частина : [в 11 т.] / Наукове товариство імені Шевченка ; гол. ред. проф., д-р Володимир Кубійович. — Париж — Нью-Йорк : Молоде життя, 1980. — Кн. 2, [т. 9] : Тимошенко — Хмельницький Богдан. — С. 3236.
Віртуальний тур
Надбужанщина: Сокальщина, Белзщина, Радехівщина, Каменеччина, Холмщина і Підляшшя. Історично-мемуарний збірник т. 2. Нью-Йорк, 1989 [Архівовано 26 березня 2020 у Wayback Machine.]