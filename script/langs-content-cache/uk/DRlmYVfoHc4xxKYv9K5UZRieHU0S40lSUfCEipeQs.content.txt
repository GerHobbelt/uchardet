revision: 38330393
title: "\u0424\u0440\u0435\u0434\u0435\u0440\u0456\u043A VIII (\u043A\u043E\u0440\u043E\
  \u043B\u044C \u0414\u0430\u043D\u0456\u0457)"
url: https://uk.wikipedia.org/wiki/%D0%A4%D1%80%D0%B5%D0%B4%D0%B5%D1%80%D1%96%D0%BA_VIII_(%D0%BA%D0%BE%D1%80%D0%BE%D0%BB%D1%8C_%D0%94%D0%B0%D0%BD%D1%96%D1%97)


---

Фредерік VIII (дан. Frederik 8.; 3 червня 1843(18430603), Копенгаген — 14 травня 1912, Гамбург) — король Данії з 29 січня 1906 року. Старший син короля Кристіана IX та Луїзи Гессен-Кассельської. З династії Глюксбургів. За 43 роки у статусі спадкоємця престолу отримав прізвисько «Вічний кронпринц» («Den evige kronprins»)


== Біографія ==
Крістіан Фредерік народився 3 червня 1843 року в Жовтому палаці Копенгагена. Він був первістком у родині принца Крістіана Шлезвіг-Гольштейн-Зондербурзького та його дружини Луїзи Гессен-Кассельської. Згодом в сім'ї з'явилося ще двоє синів: Георг та Вальдемар та троє дочок: Олександра, Дагмара, Тіра.
У 1847 батько, волею короля Крістіана VIII, був проголошений спадкоємцем данського престолу після кронпринца Фредеріка, який не міг мати дітей.
Фредерік отримав добру військову підготовку. Після цього вивчав у Оксфорді політичні науки, цікавився культурою та мистецтвом. Відвідав Лондон, Париж, Берлін, Стокгольм, Фарерські острови та Ісландію.
У листопаді 1863 батько Фредеріка став королем під іменем Кристіана IX, а сам він був оголошений кронпринцем.

Як спадкоємець престолу, отримав місце у Державній раді, допомагав батькові в роботі з урядом. Брав формальну участь в Данській війні 1864 проти Австрії та Пруссії.
Матір сподівалася одружити його з котроюсь із доньок королеви Вікторії, проте намір не був реалізований. У липні 1868 Фредерік заручився із шведською принцесою Луїзою, дочкою правлячого короля Карла XV Бернадота. Вперше наречені бачилися у 1862, ідея ближчого знайомства виявилася вдалою. 28 липня 1869 у Королівському палаці Стокгольму пройшло вінчання. Резиденцією молодят став Амалієнборг, літо родина проводила у Шарлоттенлунді за містом.
У подружжя народилося восьмеро дітей:

Крістіан (1870–1947) — наступний король Данії у 1912–1947 роках, був одружений із Александріною Мекленбург-Шверінською, мав двох синів;
Карл (1872–1957) — король Норвегії у 1905–1957, був одружений із Мод Великобританською, мали єдиного сина;
Луїза (1875–1906) — дружина принца Шаумбург-Ліппе Фрідріха, мала трьох дітей;
Гаральд (1876–1949) — був одружений із Оленою Глюксбурзькою, мав п'ятеро дітей;
Інгеборга (1878–1958) — дружина герцога Вестерготландського Карла, мали трьох дочок та сина;
Тіра (1880–1945) — незаміжня, дітей не мала;
Густав (1887–1944) — неодружений, дітей не мав;
Дагмара (1890–1961) — дружина графа Йоргена Кастенскьольда, мала із ним четверо дітей.У січні 1906 року зійшов на престол.
У багатьох відносинах Фредерік був ліберальним правителем, більш схильним до парламентської системи, ніж його батько. В 1907 він сформував комісію з розробки законопроєкту про часткове самоврядування Ісландії, але кінцевий результат не був досягнутий. Популярність Фредеріка була заснована на його щирості в політиці і простому способі життя. Через похилий вік і слабке здоров'я правив Фредерік недовго.
Під час повернення з поїздки по Франції Фредерік ненадовго зупинився в Гамбурзі, в готелі Hamburger Hof. Прибувши ввечері в готель, він інкогніто відправився на прогулянку по вулиці Юнгфернштіг (нім. Jungfernstieg). По дорозі король знепритомнів, впав на паркову лавку і помер. Тіло було виявлено поліцією і доставлено в лікарню, де лікарі констатували смерть від серцевого нападу. Фредерік, як і багато інших членів королівської сім'ї, був похований в соборі міста Роскілле.Нащадки Фредеріка правлять в Данії, Норвегії (діти його сина, принца Карла), Бельгії та Люксембурзі (діти його дочки, принцеси Інгеборги).


== Примітки ==


== Література ==
Bramsen, Bo (1993), Huset Glücksborg. Europas svigerfader og hans efterslægt. (2. udg.), København: Forum. — ISBN 87-553-1843-6
Olden-Jørgensen, Sebastian (2003), Prinsessen og det hele kongerige. Christian IX og det glücksborgske kongehus, København: Gad, ISBN 8712040517


== Посилання ==
Профіль на Geneall.net (англ.)
Профіль на Thepeerage.com (англ.)
Генеалогія Фредеріка VIII (англ.)
Історія Данії. Фредерік VIII (дан.)
Данські королі. Фредерік VIII (дан.)
Історичні персоналії. Фредерік VIII (швед.)
Королі Данії на сайті Данської монархії (дан.)