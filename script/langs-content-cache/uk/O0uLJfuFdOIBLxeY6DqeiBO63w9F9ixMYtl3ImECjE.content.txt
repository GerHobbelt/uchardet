revision: 38370065
title: "\u0413\u043E\u0440\u043E\u0432\u0430 \u0406\u0440\u0438\u043D\u0430 \u0410\
  \u043D\u0430\u0442\u043E\u043B\u0456\u0457\u0432\u043D\u0430"
url: https://uk.wikipedia.org/wiki/%D0%93%D0%BE%D1%80%D0%BE%D0%B2%D0%B0_%D0%86%D1%80%D0%B8%D0%BD%D0%B0_%D0%90%D0%BD%D0%B0%D1%82%D0%BE%D0%BB%D1%96%D1%97%D0%B2%D0%BD%D0%B0


---

Ірина Анатоліївна Горова (нар. 20 грудня 1977, Київ, Українська РСР) — українська продюсерка, співзасновниця продюсерського центру Mozgi Entertainment, CEO та генеральна продюсерка групи компаній MOZGI GROUP, бізнесвумен, спікерка.


== Життєпис ==
Ірина Горова (дівоче прізвище — Драган) народилася в Києві у родині державного службовця і вченого, викладача біології та генетики.
У дитинстві Ірина професійно займалася фігурним катанням, художньою гімнастикою і шахами (має юнацький розряд з шахів). 1994 року закінчила Спеціалізовану школу № 114 у Києві та поступила на економічний факультет КНУ ім. Шевченка. Того ж року вийшла заміж за Юрія Горового. Першим місцем роботи став ресторан «Вечірній Київ», де Ірина пропрацювала з 1994 до 2000, пройшовши шлях від помічника касира до головного бухгалтера.
1997 року народила доньку Наталю. Після університету, почала кар'єру у банківській сфері. В період шлюбу з Олексієм Потапенко (Потап, розлучені з 2014 року) і народження сина Андрія (2008), переходить в шоу-бізнес. 2009 року з Олексієм створює продюсерський центр MOZGI Entertainment (з 2018 року входить до групи компаній MOZGI GROUP).
З 2019 року виступає спікером на конференціях, тренінгах та семінарах. Входить до складу ради музичної премії YUNA та з 2018 року є членом журі конкурсу «Міс Україна».
Член клубу підприємців CEO Club Ukraine (з 2018 року).


== Кар'єра у банківській сфері ==
2000 року починає кар'єру в «Легбанк» (економіст у відділі по роботі з акціонерним капіталом/ начальник відділу по роботі з акціонерним капіталом/ начальник депозитарного відділу, до 2004 року).
З 2004 року працює в банку «Надра» (начальник відділу по роботі з VIP клієнтами/ начальник управління по роботі з VIP клієнтами, до 2006 року). З 2006 року обіймала посаду начальника управління розвитку, супроводу та контролю роздрібної торгівлі департаменту продажів в «Міжнародному Іпотечному Банку» (до 2011 року).


== Шоу та бізнес ==
У 2009 році спільно з Олексієм Потапенко (Потап) заснували продюсерський центр MOZGI Entertainment. Ірина зайнялася управлінською та фінансовою стороною бізнесу. Першими артистами лейбла став гурт «Потап и Настя» (до 2017 року). У цей період Ірина виступає у якості продюсера телевізійного проєкту «Зірка + Зірка». У наступні роки в продюсерському центрі з'явилися нові артисти: гурт «Время и Стекло» (до 2020 року), гурт MOZGI, співачка Michelle Andrade, альтернативна співачка INGRET, хіп-хоп проєкт U_C..
З 2018 року Ірина стає CEO і генеральним директором групи компаній MOZGI GROUP. З Потапом була співпродюсером комедій «Скажене Весілля», «Скажене Весілля 2» (у співпраці з FILM.UA). Займається організацією концертів і є виконавчим продюсером кліпів.


== Освіта ==
Спеціалізована школа № 114 (1984—1994)
Київський національний університет імені Тараса Шевченка, спеціальність «Фінанси», спеціаліст (1994—1999)
Києво-Могилянська бізнес школа, MBA (2019-2021).


== Сім'я ==
Мати, Драган Ольга Михайлівна, була заступником начальника управління у Комісії з цінних паперів і фондового ринку України, працювала в Держкомісії з регулювання ринку фінансових послуг України. Батько, Драган Анатолій Іванович, працював на біологічному факультеті КНУ ім. Шевченка, пізніше продовжив викладацьку та наукову діяльність в США, працюючи в Johns Hopkins University і University of Maryland.
За наукові досягнення і викладання був відзначений преміями фонду Джона Сороса «Відродження», став лауреатом першої в незалежній Україні премії імені Ярослава Мудрого за цикл наукових робіт. Молодший брат, Драган Вадим Анатолійович, з 15 років навчався в Америці. Зараз працює у штаб-квартирі Amazon у Сіетлі, займається розробками у галузі штучного інтелекту Alexa.


== Примітки ==


== Посилання ==
Instagram Ірини Горової [Архівовано 26 квітня 2019 у Wayback Machine.]
Facebook Ірини Горової [Архівовано 3 квітня 2019 у Wayback Machine.]
Сайт MOZGI Entertaintment [Архівовано 29 березня 2019 у Wayback Machine.]
Сайт MOZGI GROUP [Архівовано 6 червня 2022 у Wayback Machine.]