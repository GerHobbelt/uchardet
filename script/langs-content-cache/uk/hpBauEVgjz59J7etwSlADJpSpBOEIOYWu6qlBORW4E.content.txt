revision: 35766044
title: "\u0422\u0415\u0426 \u0425\u0432\u0430\u043B\u043E\u0432\u0438\u0446\u0456"
url: https://uk.wikipedia.org/wiki/%D0%A2%D0%95%D0%A6_%D0%A5%D0%B2%D0%B0%D0%BB%D0%BE%D0%B2%D0%B8%D1%86%D1%96


---

ТЕЦ Хваловиці — теплоелектроцентраль на півдні Польщі, за чотири десятки кілометрів на південний захід від Катовиць.
У 1907 році для забезпечення потреб розташованої у Хваловицях (наразі район міста Рибник) вугільної шахти Donnersmarck Grube запустили електростанцію. У наступні три десятиліття її модернізували, що довело потужність об'єкту до 10,76 МВт.
Під час Другої світової війни, в 1942—1944 роках, тут змонтували чотири нові котли «Борзіґ» (Borsig), а вже після її завершення, в 1947-му — турбіну «Борзіґ» потужністю 15 МВт.
В 1958-му додали ще один паровий котел типу OPS (такою саме тепловою потужністю, як у Borsig — 19,5 МВт), а в 1981 та 1983 роках запустили два водогрійні котли WR-25 потужністю по 29 МВт, основним призначенням яких було забезпечення тепловою енергією міста Рибник. Через збільшення попиту в 1991-му додали водогрійний котел WRp-46 потужністю 40 МВт.
В 1993-му на заміну старій запустили турбіну АВВ RK 2215S з показником 16 МВт. Втім, вже у середині 2010-х її та один з парових котлів вивели з експлуатації, після чого майданчик продовжив діяльність як котельня з тепловою потужністю 163,6 МВт.


== Примітки ==