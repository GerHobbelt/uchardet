revision: 39712389
title: "\u0414\u0430\u0433 \u0414\u0436\u043E\u043D\u0441"
url: https://uk.wikipedia.org/wiki/%D0%94%D0%B0%D0%B3_%D0%94%D0%B6%D0%BE%D0%BD%D1%81


---

Даг Джонс (англ. Doug Jones) — американський кіноактор, знявся у понад 140 фільмах. Грав переважно ролі різноманітних істот у фантастичних, фентезійних фільмах або фільмах жахів. Найпомітніші ролі він виконав у співпраці з Гільєрмо дель Торо, знімаючись у фільмах «Мутанти» (1997), «Хеллбой» (2004), «Лабіринт Фавна» (2006), «Хеллбой 2: Золота армія» (2008), «Багряний пік» (2015) та «Форма води» (2017).


== Біографія ==
Даг Джонс народився 24 травня 1960 року в Індіанаполісі (штат Індіана). Навчався в середній школі Бішоп-Четард. Після її закінчення вступив до університету Болла. У студентські роки виконував роль талісман університету — «Чарлі Кардинала». В образі Чарлі він з'являвся на спортивних і культурних подіях, що проходили в стінах університету.
Після закінчення університету переїхав до Лос-Анджелеса, щоб зайнятися акторською кар'єрою. Деякий час знімався у різних рекламних роликах. Дебютом Дага в кіно стала роль другого плану у фільмі «Свіжі покійнички». Після цього не було жодного року, коли б талановитий актор залишився без ролей. Даг був задіяний одночасно відразу в декількох проектах, але він був весь час на другорядних ролях. Даг Джонс зіграв у популярному молодіжному серіалі «Баффі — переможниця вампірів». Актор з'явився в ролі Джентльмена — загадкового монстра, який викрав голоси жителів міста. Епізод з його участю отримав дві премії Еммі. У 2002 році Даг знявся у фільмі «Люди в чорному 2», де перевтілився в іншопланетянина Джоуї. У тому ж році зіграв роль морлока у стрічці «Машина часу».
Основну популярність акторові принесли роботи з режисером Гільєрмо дель Торо. У 2004 році він отримав роль у фільмі «Хеллбой: Герой з пекла». У фільмі Даг зіграв роль надприродної істоти Ейба Сапіена. У цій ролі актор з'явився у всіх наступних частинах «Хеллбоя». У 2009 році за цю роль Джонс був визнаний найкращим актором другого плану і отримав нагороду «Fangoria Chainsaw Awards».
У 2005 році актор з'явився у фільмі жахів «Лабіринт Фавна» в образі Фавна та і ще в одній ролі — Блідого Чоловіка — моторошної істоти з очима на долонях, яка поїдає дітей. Фільм отримав три «Оскара»: за найкращу роботу оператора, найкращі декорації і найкращий грим. У 2007 році актор з'явився в ролі Срібного серфера в екранізації коміксу «Фантастична Четвірка 2: Вторгнення Срібного серфера».
з 2017 року знімається у телесеріалі «Зоряний шлях: Дискавері» у ролі командера Сару. Того ж року Джонс знову співпрацював з Гільєрмо дель Торо в головній ролі «Людини-амфібії» у фільмі «Форма води». Також у 2017 році він знявся в хоррорі «Байбаймен», де Дагу дісталася головна роль.


== Фільмографія ==


== Примітки ==


== Посилання ==
Офіційний сайт
Doug Jones на сайті IMDb (англ.)
2013 interview [Архівовано 29 жовтня 2019 у Wayback Machine.] at SuperheroSpeak.com