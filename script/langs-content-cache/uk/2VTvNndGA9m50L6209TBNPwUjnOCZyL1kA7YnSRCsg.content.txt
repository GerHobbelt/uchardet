revision: 36175561
title: "\u0414\u0435\u0440\u0435\u043A \u0414\u0436\u0430\u0440\u043C\u0435\u043D"
url: https://uk.wikipedia.org/wiki/%D0%94%D0%B5%D1%80%D0%B5%D0%BA_%D0%94%D0%B6%D0%B0%D1%80%D0%BC%D0%B5%D0%BD


---

Де́рек Джа́рмен (англ. Derek Jarman, 31 січня 1942 — 19 лютого 1994), справжнє ім'я Майкл Дерек Елворті Джармен (Michael Derek Elworthy Jarman) — британський режисер-авангардист, художник і сценарист. Володар трьох нагород «Тедді» — спеціального призу Берлінського кінофестивалю за фільми гомосексуальної тематики.


== Життєпис ==
Дерек Джармен народився в передмісті Лондона Нортвуді 31 січня 1942. Його батько Ланселот Елворті служив у Королівських військово-повітряних силах; мати, Елізабет Евелін Паток походила з сім'ї, пов'язаної з чайними плантаціями і страхуванням в Індії. З 1961 року навчався у Королівському Університеті Лондона, вивчаючи англійську мову, історію та історію мистецтв. Брав участь в роботі драматичного гуртка, роблячи дизайн для спектаклів. Є художнім редактором студентського часопису «Люцифер». З 1963 року відвідував Школу Мистецтв Слейд при Університетському коледжі Лондона де вивчав живопис і театральний дизайн.
До 1970 року Дерек Джармен прийшов в кіноіндустрію вже як відомий театральний декоратор. Він виступав в ролі художника фільму «Дияволи», поставленого Кеном Расселом. C 1971 року Дерек Джармен почав знімати свої перші короткометражні фільми. Працюючи з плівкою «Super 8 mm», він зняв 17 короткометражок до виходу в 1976 року стрічки «Себастьян». До формату «Super 8 mm» Джармен повертався упродовж усього свого життя, використовуючи його і в деяких своїх повнометражних фільмах. Суперечливий для Британії 70-х років «Себастьян» показував події з життя Святого Себастьяна, піднімаючи тему гомосексуальності з позитивної точки зору. При цьому фільм притягнув до себе увагу ще і тим, що був першим фільмом, повністю знятим на латинській мові. Музику для «Себастьяна» написав Брайан Іно, що згодом часто співпрацював з Джарменом.
Наступною роботою Джармена стала культова сьогодні стрічка «Ювілей». У фільмі, що вийшов на екрани в 1978 році, знятому в естетиці панк-рок культури, відображена історія королеви Єлизавети I, що подорожує у часі в XX столітті, зануреному в розруху і хаос. «Ювілей» вважається першим британським «панк-фільмом». У самому фільмі «засвітилися» Тойя Віллкокс, Памела Рук, Нелл Кембелл, Адам Ант, а також групи «Siouxsie and the Banshees» та «The Slits».
У 1979 році Джармен екранізував п'єсу Шекспіра «Буря», після чого протягом 7 років продовжував знімати короткометражні фільми, при цьому збираючи кошти для наступної стрічки «Караваджо». Фільм, присвячений життю італійського художника Караваджо, вийшов в прокат у 1986 року, не в останню чергу завдяки телевізійній компанії «Channel 4». З цієї миті практично усі фільми режисера створювалися за допомогою телевізійних компаній і завдяки цьому демонструвалися на телебаченні. З «Караваджо» також почалася співпраця Джармена з акторкою Тільдою Суїнтон.

22 грудня 1986 року у Джармена було діагностовано ВІЛ. З початку 80-х Дерек Джармен був однією з небагатьох публічних осіб у Великій Британії, що не приховували своєї гомосексуальної орієнтації і що привертали увагу громадськості до проблем СНІДу.
Складнощі, з якими зіткнувся Джармен при створенні «Караваджо», змусили режисера знову повернутися до формату «Super 8 mm»: фільми «Уявний Жовтень» і «Розмова з ангелами» були зняті саме на цю плівку. Також у 1980-ті Джармен активно займався виробництвом музичних кліпів. За ці роки були зняті кліпи для таких груп і музикантів, як «Throbbing Gristle», «Orange Juice», Марк Алмонд, «The Smiths», Matt Fretton і «Pet Shop Boys».
Наступною віхою у творчому шляху Дерека Джармена став фільм «Арія» — музична стрічка, що складається з 10 фрагментів, один з яких, разом з Ніколасом Роугом, Кеном Расселлом, Жан-Люком Годаром, Робертом Олтменом і іншими зробив Джармен.
У 1988 року вийшла стрічка «На Англію прощальний погляд», присвячена сучасному життю Великої Британії і драматичним змінам, що відбуваються в ній. За цей фільм Джармен удостоївся премії «Тедді».
Під час створення фільмів «Реквієм війни» і «Сад» Джармен важко захворів. Хоча хвороба і не перешкодила закінчити фільми, потім режисер створив лише три фільми. У 1991 року Джармен екранізував «Едуарда II» (за п'єсою Крістофера Марлоу), який присвячений проблемам гомосексуальності і вважається найрадикальнішим фільмом Джармена на цю тему. Потім він зняв псевдобіографічну драму про життя відомого філософа «Вітгентштейн». Не дивлячись на те, що Людвіга Вітгенштейна представлено в ній гомосексуалом, сам Джармен погоджувався, що яких-небудь переконливих підстав вважати філософа таким немає.
Останній фільм Джармена «Блю» був знятий у 1993 року вже сліпим і помираючим від СНІДу режисером. Прем'єра фільму відбулася на каналі британського телебачення «Channel 4» спільно з радіостанцією BBC Radio 3, які одночасно транслювали картинку і звукову доріжку відповідно.
Джармен помер 19 лютого 1994 року. Незабаром після смерті режисера вийшла компіляція його короткометражних фільмів з саундтреком від Брайна Іно «Світляк».


== Фільмографія ==
Перераховані лише повнометражні фільми.


== Музичні кліпи ==
The Sex Pistols: The Sex Pistols Number One (1976).
Маріанна Фейтфул: «Broken English», «Witches' Song», and «The Ballad of Lucy Jordan» (1979)
Throbbing Gristle: TG Psychic Rally in Heaven (1981).
Steven Hale: «Touch The Radio Dance» (1984).
Orange Juice: «What Presence?!» (1984).
Марк Алмонд: «Tenderness Is a Weakness» (1984).
The Smiths: «The Queen Is Dead», «Panic», «There Is a Light That Never Goes Out» «Ask» (1986)
Matt Fretton: «Avatar» (1986)
Pet Shop Boys: «It's a Sin», «Rent», and «Projections».


== Нагороди і номінації ==
Перераховані основні нагороди і номінації. Повний список див. на IMDb.com [Архівовано 12 серпня 2015 у Wayback Machine.]


=== Нагороди ===
1986 — Премії «Срібний ведмідь» та C.I.D.A.L.C. Берлінського кінофестивалю — за фільм «Караваджо»
1987 — Спеціальний приз жури Стамбульского кінофестивалю — за фільм «Караваджо»
1988 — Премії «Тедді» та C.I.C.A.E. Берлінського кінофестивалю — за фільм «На Англію прощальний погляд»
1991 — Особлива згадка журі Берлінського кінофестивалю — за фільм «Сад»
1992 — Премії «Тедді» та ФІПРЕССІ Берлінського кінофестивалю — за фільм «Эдуард II»
1992 — Премія БАФТА за визначний британський внесок у кіно (Нагорода Майкла Белкона)
1993 — Премія Единбурзького кінофестивалю — за фільм «Блю»
1993 — Премія «Тедді» Берлінського кінофестивалю — за фільм «Вітгенштейн»
1994 — Особлива згадка журі Стокгольмського кінофестивалю — за фільм «Блю»


=== Номінації ===
1987 — Премія Каннського кінофестивалю — за фільм «Арія»
1991 — Премія Венеційського кінофестивалю — за фільм «Едуард II»
1991 — Премія Московського кінофестивалю — за фільм «Сад»


== Примітки ==


== Література ==
Roger Wollen. Derek Jarman: A Portrait — London: Thames & Hudson, 1996 — ISBN 978-0-500-01723-4
Toney Peake. Derek Jarman: A Biography — London: Overlook Hardcover, 2000 — ISBN 978-1-58567-066-6
А. Андронова. Дерек Джармен. Жизнь как искусство — С-Пб: Любавич, 2011 — ISBN 978-5-86983-324-2(рос.)


== Посилання ==
Дерек Джармен на сайті IMDb (англ.)
Дерек Джармен на Find-A-Grave [Архівовано 8 грудня 2008 у Wayback Machine.]
Slowmotionangel.com [Архівовано 2 грудня 2019 у Wayback Machine.] Неофіційний сайт (англ.)
Книга Дерека Джармена «Хрома»
Книга Дерека Джармена «Сучасна природа» [Архівовано 31 березня 2014 у Wayback Machine.]