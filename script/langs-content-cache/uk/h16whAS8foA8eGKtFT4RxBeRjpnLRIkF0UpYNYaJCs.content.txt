revision: 37068027
title: "\u041C\u0435\u0440\u043A\u0443\u0440\u0456\u0446\u0435\u0440\u0430\u0442\u043E\
  \u043F\u0441"
url: https://uk.wikipedia.org/wiki/%D0%9C%D0%B5%D1%80%D0%BA%D1%83%D1%80%D1%96%D1%86%D0%B5%D1%80%D0%B0%D1%82%D0%BE%D0%BF%D1%81


---

Меркуріцератопс (Mercuriceratops) — рід птахотазових динозаврів родини цератопсид (Ceratopsidae). Включає лише один вид Mercuriceratops gemini, відомий за своїми неповними викопними рештками. Знайдений у Канаді, описаний у 2014 році. Є найдавнішим представником хазмозаврин в Канаді.


== Етимологія ==
Назвали ящера на честь Меркурія — виступи на його черепі схожі на традиційні зображення крилець на шоломі цього римського бога. Типове видове ім'я gemini, тобто близнюки, теж має свою історію. Справа в тому, що науці відомо два дуже схожих один на одного примірника черепів меркуріцератопса. Один з них був знайдений в північно-західній частині американського штату Монтана у геологічному формуванні Річка Джудіт, а інший — буквально через кордон, в канадській провінції Альберта у формуванні Парк динозаврів. Американський череп музей Онтаріо купив у приватного колекціонера, а канадський відкопала і потім дослідила Сьюзен Оуен-Каген, що працює в університеті Альберти.


== Опис ==
Головною відмітною ознакою меркуріцератопса був величезний шийний комір, розділений на дві бічні лопаті. Меркуріцератопс мав дзьоб, як у папуги і, ймовірно, 2 довгих роги на лобі, трохи вище очей. У довжину меркуріцератопс досягав 5 метрів, а вага перевищувала 2 т. Відомий тільки двома зразками черепа. Харчувалися ці динозаври рослинами.


== Примітки ==