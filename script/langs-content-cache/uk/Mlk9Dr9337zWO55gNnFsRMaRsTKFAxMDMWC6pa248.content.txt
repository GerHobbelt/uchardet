revision: 38459077
title: "\u0413\u0430\u0440\u0440\u0456 \u041F\u043E\u0442\u0442\u0435\u0440 \u0456\
  \ \u0421\u043C\u0435\u0440\u0442\u0435\u043B\u044C\u043D\u0456 \u0440\u0435\u043B\
  \u0456\u043A\u0432\u0456\u0457: \u0427\u0430\u0441\u0442\u0438\u043D\u0430 1"
url: https://uk.wikipedia.org/wiki/%D0%93%D0%B0%D1%80%D1%80%D1%96_%D0%9F%D0%BE%D1%82%D1%82%D0%B5%D1%80_%D1%96_%D0%A1%D0%BC%D0%B5%D1%80%D1%82%D0%B5%D0%BB%D1%8C%D0%BD%D1%96_%D1%80%D0%B5%D0%BB%D1%96%D0%BA%D0%B2%D1%96%D1%97:_%D0%A7%D0%B0%D1%81%D1%82%D0%B8%D0%BD%D0%B0_1


---

«Гаррі Поттер і Смертельні реліквії: Частина 1» (англ. Harry Potter and the Deathly Hallows – Part 1) — британо-американське фентезі 2010 року, зняте режисером Девідом Єйтсом за однойменним романом Дж. К. Роулінг. Це передостанній фільм серії, перша з двох частин екранізації книги «Гаррі Поттер і Смертельні реліквії». Сценарій стрічки написав Стів Кловз, продюсерські функції виконали Девід Гейман, Девід Баррон і Джоан Роулінг.
Зйомки фільму стартували 19 лютого 2009 року та завершились 12 червня 2010. Світова прем'єра стрічки відбулася 19 листопада 2010 року. В українських кінотеатрах «Смертельні реліквії: Частина 1» стартувала 18 листопада (у деяких містах — 17 грудня) того ж року.
За перший вік-енд широкого прокату картина заробила 330 млн $, що є третім найкращим результатом франшизи, найкращим показником 2010 року, а також 17 найкращим стартом за всю історію. Заробивши понад 960 млн $ загальних зборів, фільм став третім найкасовішим фільмом 2010, третім за зборами фільмом «Поттеріани» та 34 у списку найкасовіших фільмів. «Смертельні реліквії: Частина 1» отримав дві номінації на премію «Оскар».


== Сюжет ==
Гаррі, Рон і Герміона вирушили в небезпечну подорож, щоб знайти і знищити таємницю безсмертя Волдеморта — горокраси. Самі по собі, без захисту і допомоги професора Дамблдора, друзі тепер повинні покладатися один на одного більше, ніж будь-коли. Але кожен відкривається з нового, темного боку, що може віддалити їх одне від одного.
Тим часом, у світі чарівників стає небезпечно усім ворогам Темного Лорда. З початком війни смертежери, взяли під свій контроль Міністерство магії і Гоґвартс. Підвладне Темному Лордові Міністерство тероризує і арештовує всіх повстанців та маґлородців. Але найбажаніший приз Волдеморта усе ще на волі: Гаррі Поттер. Тепер, за його наказом, усі прагнуть вполювати Обраного.
У Гаррі залишився єдиний шанс знайти горокраси доки Волдеморт не знайде його. Шукаючи ключі, він з друзями розкриває стару, забуту легенду про Смертельні Реліквії. І якщо легенда виявиться правдою, Реліквії можуть дати Волдемортові ту саму владу, якої він шукає.
Щось в середині Гаррі каже, що його долю було вирішено в той фатальний день, коли він став «Хлопчиком, що вижив».
Гаррі Поттер все швидше наближається до мети, до якої його готували з його першого дня у Гоґвартсі… Кінцевої битви з Волдемортом.
Завершується Перша частина втечею Гаррі, Рона, Герміони, Луни, Діна, пана Олівандера та Добі з Помешкання Мелфоїв. Белатрися Лестранж кидає кинджал і вбиває вільного ельфа-домовика Добі. Друзі опиняються у Котеджі Мушля, де ховають Добі і обдумують план подальших дій.
Тим часом Волдеморт опиняється на території Гоґвортсу на березі Чорного Озера. Він розколює своєю тисовою паличкою мармурову гробницю Дабмлдора і забирає Бузинову Паличку.


== У ролях ==


== Український дубляж ==
Фільм дубльовано студією «CineType».

Переклад Олега Колеснікова
За редакцією Віктора Морозова
Режисер дубляжу — Анна Пащенко
Звукорежисер — Олександр Мостовенко
Координатор дубляжу — Катерина ФуртасРолі дублювали: Павло Скороходько, Марина Локтіонова, Андрій Федінчик, Олена Бліннікова, Андрій Самінін, Юрій Гребельник, Василь Мазур, Валентина Гришокіна, Микола Боклан, Владислав Пупков, Неоніла Білецька, Євген Шах, Олег Лепенець, Валерій Шептекіта, Борис Георгієвський, Михайло Кришталь, В'ячеслав Гіндін, Євген Пашин, Олена Узлюк, Олена Яблучна, Андрій Мостренко, Михайло Войчук, Дмитро Гаврилов та інші.


== Виробництво ==

«Частина 1» і «Частина 2» знімались послідовно з 19 лютого 2009 по 12 червня 2010 року. Режисер Девід Єйтс описав «Частину 1» як «реалістичний»; «дорожній фільм», близький до «документального веріте». Ідея розбити початково запланований один фільм на два належить виконавчому продюсерові Лайонелу Віграму. Спочатку до пропозиції поставилися скептично, але після обговорень між Девідом Гейманом і Стівеном Кловзом розділення на частини погодили.
Зовнішній вигляд будинку Мелфоїв оснований на Хардвік-холлі. Для зйомок переслідування смертежерами Гаррі та Геґріда на мотоциклі використали дартфордську переправу через Темзу. Декорації для сцен на природі будувалися прямо в лісах.


== Музика ==
У січні 2010 на пост композитора Єйтс затвердив Александра Деспла. Він створював музику протягом літа 2010 разом із Лондонським симфонічним оркестром. Деспла зазначив, що використовував «Тему Гедвіґи», створену Джоном Вільямсом, у своїх композиціях.  Музичний супровід Александр Деспла завершив у вересні. Оркестровка була розпочата 14 серпня 2010 із Конрадом Поупом (оркестратор перших трьох фільмів Поттеріани) і за участі Деспла. 
У сцені танцю Гаррі та Герміони звучить пісня «O Children» гурту Nick Cave and the Bad Seeds.Музика до трейлерів «Смертельних реліквій» включає дві композиції Brand X. Перша, «Секрет Чаклуна» (англ. the Sorcerer's Secret), звучить у перших трьох тизерах фільму, а друга — в основному трейлері до обох частин. У третьому трейлері до «Частини 1», використовуються три нові пісні: Amphibious Zoo — «Привид Війни» (Ghost Of War), Position Music — «Небезпека» (Menace), і заключна від Immediate Music — «Кінець днів» (англ. The End Of Days).


== Касові збори ==
Протягом нічних передпоказів «Гаррі Поттер і Смертельні реліквії: Частина 1» зібрав 24 млн $, побивши попередній рекорд франшизи, встановлений фільмом «Гаррі Поттер і Напівкровний Принц», який зібрав 22,2 млн. Це також третій результат серед найкращих опівнічних показів після «Сутінки. Сага: Затемнення» та Сутінки. Сага: Молодий місяць. Стрічка побила рекорд зборів за нічні покази в IMAX, заробивши 1,4 млн $; попередній рекорд — 1 млн $ — належав фільму «Сутінки. Сага: Затемнення». Усі рекорди пізніше було перевершено сиквелом картини.


=== США ===
У США картина у перший день досягла відмітки 61,7 млн $, що на той час було шостим найкращим результатом. Попередній рекорд «Поттеріани» (58,2 млн $) належав «Напівкровному Принцу»; пізніше цей показник було перевершено заключною частиною. За прем'єрний вік-енд стрічка заробила 125 мільйонів доларів, що було найкращою відміткою франшизи до виходу у прокат «Смертельних реліквій: Частина 2». На той момент фільм зайняв друге місце серед найкращих зборів за прем'єрні вихідні у листопаді та другу позицію серед найкращих зборів у прем'єрний вік-енд у США та Канаді за 2010 рік (після фільму «Залізна людина 2»). Фільм залишався на першому місці прокату протягом двох тижнів.


=== Світові ===
У Великій Британії, Ірландії та Мальті, фільм побив рекорди приросту зборів першої п'ятниці (5,9 млн £), суботи (6,6 млн £) і неділі брутто (5,7 млн £). Також стрічка встановила рекорд найбільшого прибутку за один день (6,6 млн £) і найбільших зборів за перші три дні прокату (18 319 721 £), перегнавши «Квант милосердя», що зібрав 15,4 млн £. Картина зібрала 86 020 929 $, ставши другою найкасовішою 2010 року у Великій Британії, після «Історії іграшок 3».За межами Північної Америки, фільм зібрав близько 205 млн $ за перший вік-енд, що стало шостим найкращим результатом за весь час, найвищим результатом 2010 року та другим найкращим досягненням у серії фільмів про Гаррі Поттера. За перший вік-енд фільм зібрав 30 мільйонів світових касових зборів, зайнявши 17 місце у списку найкращих касових зборів за перший вік-енд.


=== Україна ===
За прем'єрний вік-енд в Україні «Гаррі Поттер і Смертельні реліквії: Частина 1» заробив 1 400 650 $ (11 137 969 ₴), що на даний момент є 15 найкращим результатом в українському прокаті за весь час і другим найвищим показником франшизи, поступаючись лише фільму «Гаррі Поттер і Смертельні реліквії: Частина 2» (1 437 500 $). За другий тиждень прокату (25—28 листопада) збори картини впали на 55 % і досягли 630 870 $ (4 961 162 ₴). Фільм протримався в лідерах українського прокату три тижні. Загальні збори стрічки склали 2 929 841 $, зайнявши третю позицію найкасовіших фільмів українського прокату за 2010 рік.


== Критика ==
На сайті Rotten Tomatoes кінофільм отримав оцінку в 78 % (203 схвальних відгуків і 56 несхвальних). На сайті Metacritic рейтинг фільму становить 65 зі 100. На IMDb рейтинг становить 7,7 з 10.


== Домашнє відео ==
Український інтернет-магазин Yakaboo наприкінці березня 2011 оголосив про початок продажу DVD фільму «Гаррі Поттер та Смертельні реліквії: Частина 1» з 15 квітня, тобто на день пізніше від американського релізу. 15 квітня 2011 року відбувся реліз фільму на українському домашньому відео у дводисковому Blu-Ray, одно- та дводисковому DVD варіантах.
З 2 січня по 13 лютого французьке відділення інтернет-магазину Amazon приймало попередні замовлення на локалізований варіант DVD та Blu-Ray дисків фільму. Серед дисків на сайті є обмежена дводискова колекція, що представлена у п'яти різних варіантах обкладинки: з Доббі, Гаррі, Роном, Герміоною та Волдемортом. Обмежене видання включає в себе: один диск з фільмом, бонусний диск з додатковими матеріалами та постер фільму. Усі варіанти записів фільму надійшли у продаж на Amazon 16 квітня 2011 року.
Британський Amazon почав продажі з 11 квітня. На сайті було представлено 5 варіантів запису фільму на DVD та Blu-Ray дисках, а саме: дводискове DVD видання, тридискове Blu-Ray-комбо видання у звичайному та колекційному обмеженому варіантах та збірка усіх фільмів серії до «Смертельних реліквій: Частина 1» під назвою «Гаррі Поттер — Роки 1-7»:Частина 1 у DVD і Blu-Ray варіантах на семи та дев'яти дисках відповідно.
На DVD і Blu-Ray міститься уривок стартової сцени «Частини 2.»


== Примітки ==


== Посилання ==
Harry Potter and the Deathly Hallows: Part I на сайті IMDb (англ.) 
Harry Potter and the Deathly Hallows: Part I на сайті AllMovie (англ.)