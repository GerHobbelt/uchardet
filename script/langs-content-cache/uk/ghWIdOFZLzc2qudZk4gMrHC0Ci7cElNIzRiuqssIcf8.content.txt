revision: 39809547
title: "\u0424\u0440\u0456\u0434\u0440\u0456\u0445 III (\u043C\u0430\u0440\u043A\u0433\
  \u0440\u0430\u0444 \u041C\u0435\u0439\u0441\u0435\u043D\u0430)"
url: https://uk.wikipedia.org/wiki/%D0%A4%D1%80%D1%96%D0%B4%D1%80%D1%96%D1%85_III_(%D0%BC%D0%B0%D1%80%D0%BA%D0%B3%D1%80%D0%B0%D1%84_%D0%9C%D0%B0%D0%B9%D1%81%D0%B5%D0%BD%D1%83)


---

Фрідріх III Суворий (нім. Friedrich III. der Strenge, 14 грудня 1332 — 21 травня 1381 року) — 26-й маркграф Майсену і 13-й ландграф Тюрингії в 1349—1381 роках (спільно з братами (Балтазаром і Вільгельмом). Мав також прізвисько «Тримаючий друзів» (der Freundholdig).


== Життєпис ==
Походив з династії Веттінів. Син Фрідріха II, марграфа Майсену іландграфа Тюрингії, й Матильди Віттельсбах. Народився 1332 року в місті Дрезден. 1346 році оженився на представниці роду Геннеберг. У 1347 році після смерті тестя отримав права на частину графства Геннеберг, зокрема округ Кобург. Втім довелося протистояти тещі Юдит Асканії.
У 1349 році після смерті батька разом з братами Балтазаром і Вільгельмом успадкував володіння. На той час Фрідріх був старшим братом (Балтазар і Вільгельм були ще неповнолітніми), тому отримав переваги в управлінні Майсеном і Тюрингією. 1353 році після смерті Юдит Асканії заволодів Кобургом. Пізніше він купив частину маркграфства Ландсберг, міста Ельгерсбург, Цербіг, Зангергаузен. Також завдав нової поразки графам Шварцбургам, що намагалися відновити своє становище в Тюрингії. Втім 1359 року не зміг повернути під владу графство Брена, яким раніше заволоділи Саксонські Асканії.
У 1368 році у зв'язку з повноліттям братів вимушений був дійсно розділити з ними владу над родинними володіннями. Було домовлено кожні 2 роки змінювати урядовців Тюрингії та Майсену. У 1371 році підтримав ландграфа Генріха II Гессенського у війні проти Ліги зірки (входили графи, абати, єпископи, імперські лицарі Нижньої Саксонії та Франконії) на чолі з Отто I, герцогом Брауншвейзьким. У 1372 році надав війська братові Балтазару, який безпосередньо брав участь у війні спільно з Гессеном. У 1373 році в Ешвеге спільно з братами уклав договір з Генріхом II та його спадкоємцем Германом II щодо взаємного спадкування володінь на випадок вимирання одного з родів.
1379 року відбувся остаточних розділ між братами, при якому Фрідріх III отримав більшу частину маркграфства Майсен (співправителем його став брат Вільгельм) й невеличкі області в Тюрингії та зберіг титул ландграфа.
Помер 1381 року в Альтенбурзі, поховано в цистерціанському монастирі Альтцелла (місто Носсен). Його сини успадкували Майсенське маркграфство (спільно зі стрийком Вільгельмом I), Тюрингія повністю перейшла до Балтазара.


== Родина ==
Дружина — Катерина, донька графа Генріха IV фон Геннеберг-Шлойсінгена
Діти:

Фрідріх (д/н—1350)
Фрідріх (1370—1428) — маркграф Майсену, курфюрст Саксонії
Вільгельм (1371—1425) — маркграф Майсену
Георг (1380—1401) — маркграф Майсену


== Примітки ==


== Джерела ==
Harald Schieckel: Friedrich III. der Strenge. In: Neue Deutsche Biographie (NDB). Band 5, Duncker & Humblot, Berlin 1961, ISBN 3-428-00186-9, S. 520 f.