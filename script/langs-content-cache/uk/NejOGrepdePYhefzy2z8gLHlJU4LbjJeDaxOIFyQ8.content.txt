revision: 36525759
title: "\u0411\u0430\u0440 \xAB\u0424\u0430\u0440\u0430\u0434\u0435\u0439\xBB"
url: https://uk.wikipedia.org/wiki/%D0%91%D0%B0%D1%80_%C2%AB%D0%A4%D0%B0%D1%80%D0%B0%D0%B4%D0%B5%D0%B9%C2%BB


---

Бар «Фарадей» — найпівденніший у світі бар, що знаходиться у Антарктиді, на українській антарктичній станції «Академік Вернадський». Протягом сезону 2018 року його відвідало близько 4000 туристів.


== Історія створення і інтер'єр ==
Бар був збудований у часи, коли станція належала Великій Британії і називалася «Фарадей». Після будівництва станції у теслярів залишилася деревина, і вони вирішили побудувати невеликий паб в англійському стилі. У 1996 році бар разом з усією станцією був переданий Україні.

У невеликій кімнаті — три столики і сім місць для відвідувачів. Практично всі меблі виконані вручну з дерева.
У барну стійку вмонтована монета у 1 фунт стерлінгів  — саме за неї було символічно куплено станцію у 1996 році


== Напої ==
У барі подають настоянку під назвою «Вернадівка», створену за фірмовим рецептом на зібраному полярниками самогонному апараті. Також подають вино і пиво.


== Визнання ==
Британські експерти Джоел Харрісон і Нейл Рідлі зібрали у своїй книзі кращі бари на всіх континентах. В Антарктиді кращим був названий саме бар «Фарадей».


== Традиції ==
У барі «Фарадей» жінок пригощають алкоголем безкоштовно, але вони натомість мають подарувати бармену предмет своєї нижньої білизни. За стійкою бару демонструється колекція цих предметів.
Окрім того у барі є колекція із сувенірів та подарунків, привезених туристами з усього світу. Бар є місцем відпочинку та розваг для полярників у вихідні дні. Тут грають на більярді і в дартс, зустрічають Новий рік.  Приміщення бару використовують для облаштування виборчої дільниці під час президентських та парламентських виборів в Україні.


== Примітки ==