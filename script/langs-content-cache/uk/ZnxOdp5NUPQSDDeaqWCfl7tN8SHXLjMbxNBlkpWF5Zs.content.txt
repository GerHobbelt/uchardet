revision: 37193397
title: "\u042E\u043B\u0456\u0443\u0448 \u041C\u0430\u0445\u0443\u043B\u044C\u0441\u044C\
  \u043A\u0438\u0439"
url: https://uk.wikipedia.org/wiki/%D0%AE%D0%BB%D1%96%D1%83%D1%88_%D0%9C%D0%B0%D1%85%D1%83%D0%BB%D1%8C%D1%81%D1%8C%D0%BA%D0%B8%D0%B9


---

Юліуш Ян Маху́льський (пол. Juliusz Machulski; нар. 10 березня 1955, Ольштин) — видатний польський комедійний режисер та сценарист, продюсер, актор. Син польського актора Яна Махульського.


== Біографія ==
У 1973 році майбутній кінорежисер закінчив VII Загальноосвітній ліцей ім. Юліуша Словацького у Варшаві. Потім навчався на філологічному факультеті в Варшавському університеті. Після переїзду в Лодзь у 1975, відвідував заняття на режисерському відділі у Державній вищій акторській школі (захистив диплом у 1980).
На початку своєї кінокар'єри Юліуш Махульський знімався як актор. Вже 1978 року зняв документальний фільм «Зроби сам» та телефільм «Прямий зв'язок». Його першим широкоекранним фільмом був Ва-банк (1981), кримінальна комедія про Польщу 1930-х років. Фільм виявився напрочуд вдалим та вважається найкращим режисерським дебютом 80-х. Далі була фантастична комедія Сексмісія, знята в 1984-му, яка зробила Махульського чи не найпопулярнішим польським режисером у Радянському Союзі. Цей фільм, а також культова сатирична кінокомедія Кінгсайз, мають важливе соцальне значення, торкаються гострих суспільних проблем тоталітарного суспільства. Також увагою глядачів користувалися й фільми випущені пізніше: «Дежа вю», «VIP», «Ескадрон», «Ґьорл Ґайд». Потрібно відзначити культовий фільм Кілер, поставлений у 1997-му. Комедія про звичайного таксиста, який помилково був прийнятий поліцією за відомого кілера одразу ж стала хітом польського кінопрокату.
З 1988 року є художнім керівником творчого об'єднання «Зебра». 10 грудня 1998 року була відкрита його власна зірка на Алеї Зірок у Лодзі.
Колишньою дружиною Юліуша Махульського є польська акторка російського походження Ліза (Єлизавета) Махульська. Тепер одружений з костюмологом Євою Махульською.


== Вибрана фільмографія ==
1981: Ва-банк/ Vabank, режисер та сценарист
1984: Ва-банк 2/ Vabank II czyli riposta, режисер та сценарист
1984: Сексмісія (у радянському прокаті Нові Амазонки)/ Seksmisja, режисер та сценарист
1987: Кінгсайз/ Kingsajz, режисер та сценарист, актор
1988: Дежа вю/ Deja vu, режисер та сценарист
1991: VIP , режисер, сценарист та продюсер
1992: Ескадрон/ Szwadron, режисер, сценарист та продюсер
1995: Girl Guide, режисер та сценарист
1995: Матері, дружини та коханки/ Matki, żony i kochanki (телесеріал), режисер та сценарист
1997: Кілер/ Kiler, режисер та продюсер
1999: Кілер-2/ Kiler-ów 2-óch, режисер, сценарист та продюсер
2000: Гроші-це не все/ Pieniądze to nie wszystko, режисер та продюсер
2002: Суперпродукція/ Superprodukcja, режисер, сценарист та продюсер
2003: Погода на завтра/ Pogoda na jutro, продюсер
2004: Вінчі / Vinci, режисер, сценарист та продюсер
2008: Скільки важить кінь троянський?/ Ile waży koń trojański?, режисер, сценарист та продюсер
2010: «Колисанка»/ Kołysanka, режисер


=== Продюсер ===
1992: Пси/ Psy
1999: Dług
2002: Dzień świra
2011: У темряві / W ciemności


=== Актор ===
1975: Personel


== Нагороди ==
1981 — «найкращий режисерський дебют» на Фестивалі польських художніх фільмів у Гдині (за Ва-банк)
1984 — головний приз на тому ж фестивалі (за Сексмісію)
1984 — Золота Качка (головна нагорода польського видання «Film») за Сексмісію
1995 — Золотий Лев (Велика нагорода журі фестивалю у Гдині) за Ґьорл Ґайд
1998 — Золота Качка за Кілера
2004 — Золотий Лев за Вінчі


== Громадська позиція ==
У 2018 підтримав звернення Європейської кіноакадемії на захист ув'язненого у Росії українського режисера Олега Сенцова


== Примітки ==


== Посилання ==
Сторінка на сайті IMDB [Архівовано 8 лютого 2009 у Wayback Machine.]
Filmpolski.pl [Архівовано 29 січня 2009 у Wayback Machine.]
Filmweb.pl [Архівовано 1 лютого 2009 у Wayback Machine.]