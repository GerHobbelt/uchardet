revision: 39564097
title: "\u0412\u0456\u043D\u043D\u0438\u0446\u044C\u043A\u0438\u0439 \u0410\u043D\u0434\
  \u0440\u0456\u0439 \u0412\u0430\u0441\u0438\u043B\u044C\u043E\u0432\u0438\u0447"
url: https://uk.wikipedia.org/wiki/%D0%92%D1%96%D0%BD%D0%BD%D0%B8%D1%86%D1%8C%D0%BA%D0%B8%D0%B9_%D0%90%D0%BD%D0%B4%D1%80%D1%96%D0%B9_%D0%92%D0%B0%D1%81%D0%B8%D0%BB%D1%8C%D0%BE%D0%B2%D0%B8%D1%87


---

Андрі́й Васи́льович Ві́нницький (нар. 18 травня 1895(18950518) — 24 квітня 1970) — російський і український радянський кінорежисер науково-популярних фільмів, біолог. Його фільм «Сонячне плем'я» став одним з переможців Каннського кінофестивалю 1946 року.


== Загальні відомості ==
В роки громадянської війни брав участь у підпільній боротьбі в Україні на стороні червоних. Згодом працював у Київській губполітпросвіті, був директором Всеукраїнського історичного музею, брав участь в організації Київського музею російського мистецтва.Біолог з університетською освітою Андрій Васильович Вінницький зайнявся науково-популярним кінематографом 1928 року за рекомендацією члена Правління Всеукраїнського фотокіноуправління Павла Нечеса.1935 року знімав фільми про наукові дослідження Івана Павлова в галузі вищої нервової діяльності.
Спеціалізувався в галузі ентомології, зняв низку фільмів про комах.Разом з режисером Юзефом Муріним зняв фільм «Людина і мавпа», побудований на документальному матеріалі. Фільм включає зйомки відлову мавп у тропіках, а потім епізоди з їх життя в Сухумському розпліднику мавп.
Фільм «Людина і мавпа» вважався втраченим. Проте 2017 року співробітники Національного Центру Олександра Довженка знайшли у кіноархіві Токіо його плівку. Інформація з'явилась на офіційній сторінці Міністерства культури України. Фільм є повнометражним (71 хвилина), але підлягає реставрації. Повідомлялось, що з японським архівом ведуться переговори щодо повернення плівки до України.14 березня 1940 року в Московському будинку кіно відбувся вечір-перегляд науково-популярних фільмів А. В. Вінницького «Людина і мавпа», «Мураха-амазонка», «Кільчатий шовкопряд», «Оса Амофіла» і «Інстинкт комах».
Його фільм «Сонячне плем'я» отримав Гран-прі за науковий короткометражний фільм Каннського кінофестивалю 1946 року.З 1948 по 1954 відбував покарання в ГУЛАГу за сфабрикованою справою.Знову почав знімати науково-популярні фільми, а фільм 1959 року «В країні нектару» став переможцем кінофестивалю у Празі.
Після 1959 року фільмів не знімав.


== Особисте життя ==
Був одружений з Лещинською Інною Михайлівною (1907—1986), киянкою, яка в молодості була музою українського поета Ґео Шкурупія.


== Режисер ==
1929 — «Життя метелика»
1929 — «Сухумський розплідник мавп»
1930 — «Людина і мавпа» (Київська кіностудія, відділ «Техфільм») спільно з Ю. Муріним
1936 — «Мураха-амазонка» (Лентехфільм, Перша премія на фестивалі в Парижі, фільм згорів під час блокади Ленінграду)
1936 — «Павуки» (Лентехфільм)
1938 — «Оса Амофіла»
1939 — «Інстинкт комах»
1940 — «Корисні комахи»
1943 — «Дії 45-мм зброї в зимових умовах»
1944 — «Сонячне плем'я» («The Sunny Tribe», переможець Канського фестивалю 1946 року)
1947 — «З життя комах»
1957 — «Колгосп на Оці»
1957 — «Місто бджіл»
1959 — «В країні нектару» (Моснаукфільм)


== Сценарист ==
1929 — «Життя метелика» — автор сценарію
1957 — «Колгосп на Оці» — автор сценарію спільно з М. Витухновським


== Примітки ==


== Посилання ==

С. И. Юткевич. Кино. — Москва, Советская энциклопедия, 1986 (рос.)
С. И. Юткевич. Кинословарь в 2-х томах. — Москва, Советская энциклопедия, 1966 (рос.)