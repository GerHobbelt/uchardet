revision: 39724395
title: "\u041A\u0435\u043B\u043B\u0456 \u041C\u0430\u043A\u0434\u043E\u043D\u0430\u043B\
  \u044C\u0434"
url: https://uk.wikipedia.org/wiki/%D0%9A%D0%B5%D0%BB%D0%BB%D1%96_%D0%9C%D0%B0%D0%BA%D0%B4%D0%BE%D0%BD%D0%B0%D0%BB%D1%8C%D0%B4


---

Келлі Макдональд (англ. Kelly Macdonald; нар. 23 лютого 1976, Глазго, Велика Британія) — шотландська акторка, найвідоміша своїми ролями в  таких стрічках як «На голці», «Моя жахлива няня», «Гаррі Поттер і Смертельні реліквії: Частина 2», «Відважна». За роботу в телефільмі «Дівчина у кав'ярні» була номінована на отримання премії «Золотий глобус» за найкращу жіночу роль мінісеріалу або телефільму та виграла премію «Еммі» за найкращу жіночу роль другого плану в мінісеріалі або фільмі.
За свою роль у фільмі «Старим тут не місце» 2007 року номінувалась на отримання премії BAFTA за найкращу жіночу роль другого плану. З 2010 по 2014 знімалась у серіалі HBO «Підпільна імперія», де зіграла Маргарет Томпсон. За цю роль 2011 року вона номінувалась на премію «Еммі» за найкращу жіночу роль другого плану в драматичному серіалі.


== Кар'єра ==
Свою акторську кар'єру почала з фільму «На голці». Працюючи барменом в Глазго, вона побачила рекламну листівку про початок прослуховувань для зйомок у фільмі. Їх вона пройшла успішно та зіграла Діану, юну спокусницю героя Юена Мак-Грегора. Згодом були ролі в таких стрічках як «Будинок на дві сім'ї», «Чарівна країна», «Госфорд-парк» та «Розрив».
На телебаченні її найвизначніші ролі були у двох драмах BBC — «Велика гра» (2003) та «Дівчина у кав'ярні» (2005). Режисером обох робіт став Девід Єйтс. За «Дівчину в кав'ярні» вона була номінована на премію «Золотий глобус» за найкращу жіночу роль мінісеріалу або телефільму та виграла премію «Еммі» за найкращу жіночу роль другого плану в мінісеріалі або фільмі.2005 року зіграла покоївку Еванджеліну у фільмі «Моя жахлива няня», а трохи згодом мала кілька ролей другого плану в стрічках «Трістрам Шенді: історія півника і бичка» та «Старим тут не місце». За останню роботу номінувалась на премію BAFTA за найкращу жіночу роль другого плану.
2010 року зіграла свою першу комендійну роль в романтичній комедії «Пастка для нареченої». 2011 року зіграла Сіру Леді у фінальній частині серії фільмів про Гаррі Поттера — «Гаррі Поттер і Смертельні реліквії: Частина 2». 2012 року озвучила Меріду, головну героїню мультфільму «Відважна», а також зіграла Доллі у фільмі «Анна Кареніна».З 2010 по 2014 рік знімалась у серіалі HBO «Підпільна імперія», де зіграла дружину злочинного боса Накі Томпсона (Стів Бушемі). 2011 року разом з усім складом акторів серіалу отримала премію Гільдії кіноакторів США за найкращий акторський склад в драматичному серіалі. 2016 року зіграла головну роль в епізоді «Ворог народу» в антології «Чорне дзеркало». Після цього зіграла Діану в короткій ролі фільму «Т2 Трейнспоттінг», сиквелу «На голці».


== Особисте життя ==
Макдональд народилась в Глазго, а в 5 років разом з родиною переїхала до Абердіна.
2003 року вийшла заміж за Даггі Пейна, гітариста гурту Travis. У подружжя народилось двоє дітей. Поживши у Лондоні та Нью-Йорку, пара переїхала до рідного Глазго у 2014 році. 2017 року подружжя розлучилось.


== Фільмографія ==


== Нагороди та номінації ==


== Примітки ==


== Посилання ==
Профіль на imdb [Архівовано 26 січня 2021 у Wayback Machine.]
Біографія Макдональд [Архівовано 7 березня 2021 у Wayback Machine.]