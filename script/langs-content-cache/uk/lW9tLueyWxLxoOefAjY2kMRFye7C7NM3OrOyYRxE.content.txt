revision: 39625423
title: '2017'
url: https://uk.wikipedia.org/wiki/2017


---

2017 рік — рік, що почався у неділю за григоріанським календарем (і закінчився у неділю). 2017 рік нашої ери, 17-й рік III тисячоліття та XXI століття, 7-й рік 2-ї декади XXI століття, а також восьмий рік 2010-х років.


== Ювілеї ==
500 років Реформації.
100 років Лютневої революції, яка повалила в Росії 300-літнє правління дому Романових.
100 років жовтневому перевороту 1917 року, внаслідок якого до влади в Росії прийшли більшовики.


== Події ==
2017 рік проголошено:

ООН — Міжнародний рік сталого туризму в інтересах розвитку (англ. International Year of Sustainable Tourism for Development)
Україна:
Рік Української революції 1917—1921 років.
Рік Військово-морських сил. Завдання на підтримання та нарощування спроможностей Збройних сил України у 2017 році було поставлене начальником Генерального штабу — Головнокомандувачем Збройних Сил України Віктором Муженком.
Рік Японії в Україні.


=== Політика, вибори ===
1 січня — Мальта перебирає президентство у Раді ЄС.
1 січня — Австрія перебирає головування в ОБСЄ.
17 січня — на виборах Голови Європарламенту перемогу отримав італієць — представник правоцентристської Європейської народної партії Антоніо Таяні.
20 січня — Дональд Трамп складає присягу, ставши 45 президентом Сполучених Штатів Америки.
22 січня — у Софії на площі Святого Олександра Невського пройшла інавгурація 5-го президента Болгарії соціаліста Румена Радева, який переміг на виборах у листопаді 2016 року.
12 лютого — на Виборах Президента Німеччини та Президента Туркменістану перемогу отримали Франк-Вальтер Штайнмаєр та Гурбангули Бердимухамедов.
25 лютого — Християнсько-демократичний союз офіційно висунув Ангелу Меркель кандидатом у канцлери Німеччини на парламентських виборах, які відбудуться 24 вересня.
3 березня — на парламентських виборах у Північній Ірландії перемогла пробританська Демократична юніоністська партія, що здобула 28 з 90 місць у парламенті Північної Ірландії, обійшовши націоналістичну партію Шинн Фейн, що виступає за об'єднання з Ірландією (27 місць), а також Юніоністську партію Ольстера з 12 мандатами та Соціал-демократичну лейбористську партію з 10.
13 березня — парламент Угорщини 131 голосом переобрав президентом країни Янош Адер, якого висунула правоцентристська урядова коаліція партій «ФІДЕС» і християнських демократів. За Ласло Майтейні, кандидата від лівої опозиції, проголосували 39 депутатів.
15 березня — на виборах у верхню палату парламенту Нідерландів, за даними екзит-полу, прилюдненим в ефірі голландського телеканалу «NOS», перемагає партія прем'єр-міністра Марка Рютте «Народна партія за свободу і демократію» (VVD). Але при цьому вона втрачає 10 мандатів у порівнянні з 2012-м (31 проти 41).
19 березня — Франк-Вальтер Штайнмаєр на церемонії передачі влади у президентському палаці Бельвю у Берліні офіційно заступив на посаду 12-го федерального президента Німеччини за участі Йоахіма Ґаука та їхніх дружин Ельке Бюденбендер та Даніели Штадт.
23 квітня — у Франції пройшов перший тур голосування на виборах Президента. У боротьбі за пост президента країни беруть участь 11 кандидатів: лідер руху «Вперед» і колишній міністр фінансів Еммануель Макрон, лідер ультраправої партії євроскептиків «Національний фронт» Марін Ле Пен, кандидат від партії «Республіканці» екс-прем'єр-міністр Франсуа Фійон, лідер «Лівої партії» Жан-Люк Меланшон, кандидат від Соціалістичної партії і колишній міністр освіти Бенуа Амон.
28 квітня — Скупщина Чорногорії одноголосно 46 голосами ратифікувала закон про вступ країни до НАТО.
7 травня — у Франції в другому турі голосування на виборах Президента переміг лідер руху «Вперед» і колишній міністр фінансів Еммануель Макрон.
9 травня — на позачергових президентських виборах у Південній Кореї переміг Мун Чже Ін.
7 липня — на Президентських виборах в Монголії переміг Баттулга Халтмаагійн.
8 серпня — на виборах президента Кенії переміг чинний голова держави Ухуру Кеніятта.
12 жовтня — за результатами виборів у Ліберії президентом країни обрано Джорджа Веа — колишнього футболіста, володаря Золотого м'яча 1995 року.
15 жовтня — у Киргизстані на виборах Президента переміг Сооронбай Жеенбеков.
22 жовтня — в Японії більшість на парламентських виборах одержала правляча коаліція Ліберально-демократичної партії (ЛДП) та партії «Нова Комейто».
28 жовтня — на дострокових парламентських виборах в Ісландії найбільше голосів набрала правляча партія незалежності.
12 листопада — у Словенії в ході другого туру президентських виборів переміг діючий Президент Борут Пахор.
21 листопада після військового перевороту президент Зімбабве Роберт Мугабе, що перебував при владі з 1980 року, склав повноваження.
28 грудня президент Італії Серджо Матарелла розпустив парламент країни. Проведення дострокових виборів призначено на 4 березня.
29 грудня Ізраїль оголосив про припинення членства в ЮНЕСКО. Рішення має вступити в силу 31 грудня 2018 року.


=== Референдуми ===
16 квітня — в Туреччині більшість на конституційному референдумі підтримали ідею переходу до президентської форми правління.
5 серпня у Мавританії пройшов референдум щодо змін до конституції, які передбачають скасування деяких органів влади, а також зміну національного прапору і гімну.
1 жовтня у Каталонії попри заборону іспанської влади, пройшов референдум щодо незалежності Каталонії. Відбулися сутички прихильників референдуму з поліцією, у результаті яких постраждало майже 500 осіб.


=== Міжнародні відносини ===
15 січня — представники 70-ти держав та міжнародних організацій (держсекретар США Джон Керрі та міністр закордонних справ Німеччини Франк-Вальтер Штайнмаєр та ін.) під час «Конференції заради миру на Близькому Сході» в Парижі вирішують питання ізраїльсько-палестинського конфлікту, але без представників самих обох сторін конфлікту.
23 лютого — Нижня палата парламенту Нідерландів проголосувала за ратифікацію угоди про асоціацію Україна-Європейський Союз.
9 березня — Комітет Європейського парламенту з громадянських свобод схвалив безвізовий режим для України.
26 квітня — посли держав-членів Європейського Союзу у Брюсселі — Комітет постійних представників — підтримали надання українцям безвізового режиму.
25—26 травня у Брюселі тривав саміт НАТО, на якому серед інших питань вирішено питання про прийняття до альянсу Чорногорії.
26—27 травня в Італії тривав саміт Великої сімки.
1 червня Дональд Трамп оголосив, що США вийдуть з Паризької кліматичної угоди.
5 червня Саудівська Аравія, Єгипет, Об'єднані Арабські Емірати і Бахрейн розірвали дипломатичні зв'язки з Катаром, звинувативши його в підтримці тероризму, припинили транспортне сполучення і висилають катарців зі своїх країн.
2 вересня — російські дипломати на вимогу влади США звільнили приміщення генерального консульства в Сан-Франциско, торгове представництво у Вашингтоні та торгове представництво у Нью-Йорку.
3 вересня — КНДР провела випробування водневої бомби, що спричинило потужний землетрус амплітудою до 6,5 балів.
12 вересня — Рада Безпеки ООН схвалила нові санкції щодо Північної Кореї.
12 жовтня — Сполучені Штати Америки оголосили, що вийдуть з ЮНЕСКО 31 грудня 2018 року.
6 грудня президент США Дональд Трамп підписав розпорядження щодо визнання столицею Ізраїлю міста Єрусалим й перенесення посольства з Тель-Авіва.


=== Збройні конфлікти ===
14 — 19 січня — сили безпеки Іраку в рамках Громадянської війни в Іраку 2014—2017 рр., взяли повний контроль над університетом (14 січня), увійшли в східні райони Набі Юнус і аль-Джаммама і північно-східний район аль-Шурта Мосула (16 січня) та очистили від бойовиків угруповання «Ісламська держава» район міста, в якому розташовані урядові будівлі: муніципалітету, міської ради та суду в місті Тель-Кейф в 25 кілометрах на північ від Мосула. Місто перебуває під контролем бойовиків угруповання з червня 2014 року.
19 січня — війська Сенегалу увійшли на територію Гамбії. Таке рішення викликане тим, що чинний президент Гамбії Ях'я Джамме відмовляється покидати пост після закінчення мандата 19 січня. Введення військ відбулося згідно одноголосного рішення Ради Безпеки ООН.
7 квітня — Збройні сили США завдали ракетного удару по сирійській авіаційній базі Шайрат поблизу міста Хомс.
14 жовтня — повідомлено про повне звільнення міста Ракка у Сирії від бойовиків Ісламської Держави.
17 листопада бойовики терористичного угруповання «Ісламська Держава» втратили в Іраку свій останній оплот — місто Рава.


=== Економіка ===
17 січня розпочав роботу щорічний Всесвітній економічний форум у Давосі, що тривав до 20 січня. Тема форуму «Реагуюче та відповідальне управління».
4 березня — Міжнародний валютний фонд досяг домовленості з урядом України, що відкриває шлях до надання в другій половині березня 2017 р. нового траншу позики, в розмірі 1 мільярд доларів.
2 вересня криптовалюта Bitcoin встановила рекорд курсу до американського долара, перевищивши 4,5 тисяч доларів за одиницю.
18 вересня Україна вперше за 4 роки розмістила єврооблігації на 3 мільярди доларів.
21 листопада китайська соцмережа Tencent обійшла за вартістю Facebook.
28 листопада вартість Біткоїна вперше перевищила 10 000 $.


=== Наука і техніка ===
27 лютого — археологи виявили унікальне поховання, що належить Атауальпа, що споруджено у вигляді кам'яної споруди кубічної форми висотою 80 метрів. Ця споруда розташована в Національному парку Еквадору в горах Анди в густих лісах Амазонки.
10 — 18 березня — археологи з Єгипту і Німеччини в підземних водах нетрів Каїру виявили залишки стародавньої 8-метрової єгипетської статуї, які, на їхню думку, могли б зобразити фараона Рамсеса II. Однак, за інформацією міністра у справах старожитностей та культурної спадщини Єгипту Халеда Ель-Анані (Khaled El-Anany), «висока ймовірність, що це Псамметих I»..
11 березня — в місті Чучжоуу (провінція Аньхой) на сході Китаю археологи виявили стародавню гробницю віком понад 700 років періоду Династії Сун
30 березня — SpaceX уперше в історії здійснила повторний запуск ракети-носія Falcon 9.
31 березня — новий український транспортний літак Ан-132 вперше піднявся в повітря на київському аеродромі «Святошин».
2 серпня — у США вперше успішно видалили з ДНК людського ембріона ген з мутацією, який відповідає за розвиток захворювання.
12 серпня — науковці Единбурзького університету виявили під двокілометровим крижаним шаром Західно-Антарктичного льодовикового щита 91 вулкан, що робить цей регіон найбільшим вулканічним регіоном на Землі.
16 жовтня — міжнародною групою астрономів уперше повідомлено про фіксацію процесу злиття двох нейтронних зорей, яке було виявлено в гамма-випроміненні і в гравітаційних хвилях.


=== Культура ===
25 січня — Комітет з присудження щорічної премії Президента України «Українська книжка року» в Державному комітеті телебачення і радіомовлення України визначив видання, подані для участі у конкурсі, яким Комітет пропонує присудити премію за 2016 рік.
29 січня — У Володимирівському соборі було проведено молебень, а на Лук'янівському цвинтарі в Києві відбулось прощання та перепоховання видатного українського письменника Олександра Олеся та його дружини, де започатковано «Алею почесних перепоховань».
9 лютого — в Берліні відкрився 67-й щорічний кінофестиваль Берлінале-2017.
18 лютого — у фінал національного відбору пісенного конкурсу Євробачення 2017 були відібрані: TAYANNA, гурт «Сальто Назад», ILLARIA, ROZHDEN, «O. Torvald» і Melovin (Костянтин Бочаров).
25 лютого — у фіналі національного відбору на пісенний конкурс Євробачення 2017 перемогла рок-гурт «O. Torvald».
4 березня — У Києві на Будинку звукозапису (вул. Леоніда Первомайського, 5-a) встановлено меморіальну дошку українському композитору Володимиру Івасюку.
20 квітня — церемонія нагородження лауреатів Національної премії «Золота дзиґа» у Києві.
28 травня — Золоту пальмову гілку Каннського кінофестивалю отримав фільм режисера Рубена Естлунда «Квадрат».
9 вересня «Золотий лев» 74-го Венеційського міжнародного кінофестивалю отримав американський фільм Форма води Гільєрмо дель Торо.


=== Суспільство ===
1 січня — у стамбульському нічному клубі «Reina», в новорічну ніч, нападник Абдулгадір Машаріпов відкрив вогонь по відвідувачах. Загинуло 39 чоловік, у тому числі іноземці, поранено — понад 50. Відповідальність на себе взяла «ІДІЛ».
2 січня — понад 30 осіб загинули внаслідок вибуху в передмісті Багдаді внаслідок суїциданта у начиненій вибухівкою вантажівці.
2 січня — невідомий відкрив стрілянину в Барселоні: є жертви.
5 січня — два вибухи у Багдаді привели до загибелі близько 15 осіб.
6 січня — у двох містах Кот-д‘Івуару, Буаке та Далоа сталися бунти військовиків; бунтівники захопили зброю у двох поліційних відділках.
7 січня — потужний вибух стався в місті Аазаз у сирійській провінції Алеппо: загинули 60 людей і півсотні отримали поранення.
8 січня — два вибухи начинених вибухівкою автомобілів на ринку в шиїтському районі Багдада призвели до смерті 23 і поранення понад 60 людей. Відповідальність за вибухи взяла на себе «Ісламська держава».
16 січня — найдепресивніший день 2017 року на думку британського психолога Кліффа Арноля з Університету Кардіффа.
1 лютого у ході антиурядових протестів у Румунії на вулиці вийшло 300 тисяч чоловік. Це історичний максимум за останні 25 років.
11 — 16 лютого — у результаті серії з чотирьох терористичних актів у Багдаді загинуло щонайменше 73 осіб та поранення мінімум 120 людей.
17 лютого — 25 березня — протестні акції в Білорусі «Марші недармоїдів». Викликані Декретом № 3 «Про запобігання соціального утриманства» й економічною політикою білоруського уряду.
3 квітня унаслідок вибуху в метро Санкт-Петербурга загинуло 11 осіб, поранено близько 50.
3 квітня — 31 травня — акції протесту в Сербії проти обрання чинного президента Сербії Александара Вучича.
7 квітня у столиці Швеції Стокгольмі стався теракт — вантажівка наїхала на натовп людей, убивши щонайменше трьох осіб.
9 квітня в Єгипті під час святкування Вербної неділі відбувся теракт біля християнських храмів у містах Александрія і Танта. Загалом внаслідок подвійного теракту загинуло близько 45 та поранено більше ніж 136 осіб.
22 травня на стадіоні у Манчестері (Велика Британія) стався теракт, жертвами якого стали 22 людини.
2 червня — у Філіппінах через стрілянину в казино загинуло понад 30 людей.
3 червня у результаті серії терористичних атак в Лондоні загинуло 7 чоловік та 30 було поранено.
12 червня у 200 містах Росії пройшли багатотисячні антикорупційні мітинги. Повідомляють про затримання у Москві близько 750 осіб, у тому числі — Олексія Навального; у Санкт-Петербурзі — близько 900.
27 червня у Києві внаслідок підриву автомобіля загинув полковник Головного управління розвідки МО України Максим Шаповал.
14 липня — в результаті терористичного акту в Єрусалимі поруч із Храмовою горою загинуло двоє поліцейських.
21 липня Сенат Польщі ухвалив суперечливий закон про Верховний суд. Ухвалення закону супроводжувалося масовими протестами перед будівлями Сенату та Верховного суду.
24 липня — в результаті терористичного акту в Кабулі загинуло 36 та поранено більше 40 людей.
8 вересня — в центрі Києва по вул. Великій Васильківській, 5 внаслідок підриву автомобіля загинув вояк чеченського походження Алі Тімаєв.
2 жовтня у результаті стрілянини на фестивалі в Лас-Вегасі загинуло 59 людей, постраждало понад 500.
14 жовтня у результаті теракту в столиці Сомалі Могадішо загинуло щонайменше 200 людей, ще понад 200 поранені.
5 листопада — опубліковані «Райські папери»: розслідування про офшорне інвестування, яке містить 120 тисяч імен, у тому числі 10 українських.
6 листопада — колишній військовий Девін Келлі застрелив 26 осіб у церкві техаського міста Сазерленд-Спрінгс, після чого покінчив із собою.
8 листопада Федеральний конституційний суд Німеччини ухвалив додати в документи про народження третю стать.
22 листопада Міжнародний трибунал щодо колишньої Югославії визнав Ратко Младича винним у геноциді мусульман у Сребрениці і засудив його до довічного ув'язнення.
13 грудня Чорногорська мова отримала офіційне визнання і реєстрацію від Міжнародної організації зі стандартизації.
28 грудня Іран охопила серія стихійних протестів.


=== Спорт ===
5 грудня виконком Міжнародного олімпійського комітету відсторонив російську збірну від участі в зимових Олімпійських іграх 2018 через системне зловживання допінгом.


==== Біатлон ====
За результатами Кубка світу з біатлону 2016—2017, що проходив з 25 листопада 2016 року по 19 березня 2017 року і складався з 9 етапів та чемпіонату світу в Хохфільцені у загальному заліку серед чоловіків золото виборов француз Мартен Фуркад, срібло — норвежець Йоганнес Тінгнес Бо, бронзу — росіянин Антон Шипулін; серед жінок: золото — чешка Габріела Соукалова, срібло — фрацуженка Марі Дорен-Абер, срібло — італійка Доротея Вірер.
На Чемпіонаті Європи з біатлону 2017, що проходили з 25 по 29 січня в польському місті Душники-Здруй, перше місце посіла збірна Росії, друге — збірна України, третє — збірна Болгарії. Українці отримали 4 медалі: золото та срібло виборола Юлія Джима, бронзу — Анастасія Меркушина та бронзу у змішаній естафеті.
Український біатлоніст Антон Дудченко виборов бронзову медаль на юніорському чемпіонаті світу у словенській Поклюці у спринтерській гонці.


==== Бокс ====
9 квітня — чемпіон світу за версією Всесвітньої боксерської організації (WBO) у другій напівлегкій вазі Василь Ломаченко захистив свій пояс у бою з американцем пуерториканського походження Джейсоном Сосой, здобувши перемогу технічним нокаутом в дев'ятому раунді.
29 квітня — бій за титули чемпіона світу за версіями IBF, WBA і IBO з боксу між британцем Ентоні Джошуа та українцем Володимиром Кличком на стадіоні «Вемблі» в Лондоні закінчився поразкою останнього в одинадцятому раунді.
26 серпня — у США відбувся найдорожчий бій за всю історію боксу між непереможним боксером Флойдом Мейвезером та бійцем змішаного стилю Конором МакГрегором. Мейвезер здобув перемогу технічним нокаутом у 10-ому раунді.
2 вересня — на Чемпіонаті світу з боксу в Німеччині Олександр Хижняк виборов золото у ваговій категорії до 75 кг.
10 грудня — український боксер Василь Ломаченко захистив чемпіонський пояс за версією WBO у другій напівлегкій вазі в бою з кубинцем Гільєрмо Рігондо, достроково технічним нокаутом.
23 грудня — авторитетні видання у світі боксу визнали дворазового олімпійського чемпіона та лідера загального світового рейтингу серед профі українського боксера Василя Ломаченка найкращим боксером 2017 року, а чемпіонський бій Ентоні Джошуа — Володимир Кличко — найкращим боксерським поєдинком 2017 року.


==== Важка атлетика ====
8 квітня — українка Анастасія Лисенко у суперважкій категорії понад 90 кілограмів виборола три срібні нагороди на чемпіонаті Європи з важкої атлетики в хорватському Спліті, піднявши над головою 125 кг у ривку, а потім додавши до них 152 кг у поштовху та у підсумковому заліку.
30 вересня Міжнародна федерація важкої атлетики відсторонила на один рік від змагань збірні Вірменії, Азербайджану, Білорусі, Китаю, Молдови, Казахстану, Росії, Туреччини та України.


==== Легка атлетика ====
2 лютого — українка Олеся Повх виборола золоту медаль в бігу на 60 метрів на другому етапі світового туру Міжнародного турніру з легкої атлетики IAAFWorldIndoorTour в Дюссельдорфі. Вона подолала дистанцію за 7.16 секунд, поліпшивши власний показник на одну соту секунди.
25 лютого — український спортсмен Павло Тимощенко посів друге місце на першому етапі Кубка світу з сучасного п'ятиборства, який проходить в Лос-Анджелесі.
На Чемпіонаті Європи з легкої атлетики в приміщенні 2017, що проходив з 3 по 5 березня на Белградській Арені в Белграді (Сербія) перше загальнокомандне місце зайняли поляки, друге — британці, третє — німці. Українські легкоатлети завоювали 4 нагороди: три бронзові медалі: Юлія Левченко — у стрибках у висоту, Марина Килипко — у стрибках з жердиною та Сергій Никифоров — стрибки у довжину), Олеся Повх — срібну медаль у фіналі бігу на 60 метрів, а в жіночій естафеті 4х400 метрів команда у складі Ольги Бібік, Тетяни Мельник, Анастасії Бризгіної і Ольги Ляхової стала третьою.


==== Теніс ====
28 січня — 14-річна українка Марта Костюк виграла одиночний титул юніорського тенісного турніру «Australian Open 2017».
На Відкритому чемпіонаті Австралії з тенісу Серена Вільямс стала перможницею турніру серед жінок, здобувши свою 23-ю перемогу на турнірах «Великого шолому», а 14-річна українка Марта Костюк виграла одиночний титул юніорського тенісного турніру.
На Відкритому чемпіонаті Австралії з тенісу Роджер Федерер став переможцем турніру серед чоловіків, здобувши свою 18-ту перемогу на турнірах «Великого шолому».
5 лютого — українська тенісистка Еліна Світоліна стала переможницею турніру серії WTA International — Taiwan Open. До цього вона вигравала змагання в Баку (2013 і 2014 рр.), Марракеш (2015) та Куала-Лумпур (2016).
19 лютого — тенісист Олександр Долгополов переміг у фіналі ґрунтового турніру категорії АТР 250 «Argentina Open», що проходив в Буенос-Айресі (Аргентина).
25 лютого — українська тенісистка Еліна Світоліна виграла турнір Dubai Tennis Championships в місті Дубай (ОАЕ), де перемогла у фіналі данку Каролін Возняцкі.
5 березня — українська тенісистка Леся Цуренко перемогла на турнірі «Жіночої тенісної асоціації» (WTA) Abierto Mexicano Telcel в Акапулько (Мексика).
18 березня — українські тенісистки Людмила Кіченок та Надія Кіченок виграли Турнір Pingshan Open у Шеньчжені.
13 серпня — Еліна Світоліна перемогла у тенісному турнірі Мастерс Канада та вперше піднялася на 4 сходинку світового рейтингу WTA.
11 вересня — на Відкритому чемпіонаті США з тенісу переможцем серед чоловіків став іспанець Рафаель Надаль (виграв титул утретє), серед жінок — американка Слоун Стівенс (виграла вперше); українка Марта Костюк вперше в історії України разом із сербкою Ольгою Данилович виграла чемпіонат у парному розряді серед юніорів.


==== Фехтування ====
20 лютого — українські фехтувальники Анатолій Герей, Богдан Нікішин, Максим Хворост та Володимир Станкевич завоювали срібну нагороду на Кубку світу з фехтування серед чоловіків у місті Ванкувер (Канада).


==== Футбол ====
5 лютого — Камерун став переможцем Кубку африканських націй 2017 року, здолавши у фіналі збірну Єгипту.
6 травня — Донецький «Шахтар» достроково став переможцем Чемпіонату України з футболу 2016—2017.
3 червня — Реал (Мадрид) переміг Ювентус і став першою командою, яка захистила титул переможця Ліги чемпіонів УЄФА.
2 липня — Збірна Німеччини з футболу вперше стала переможцем Кубок конфедерацій, перемігши у фіналі збірну Чилі.
8 серпня — Реал Мадрид переміг Манчестер Юнайтед та вчетверте став володарем Суперкубку УЄФА.
24 вересня українська паралімпійська збірна з футболу перемогла на чемпіонаті світу в Аргентині.
23 жовтня оголошено лауреатів Нагороди ФІФА для найкращих 2017. Найкращим гравцем визнано Кріштіану Роналду, найкращим тренером — Зінедіна Зідана.
7 грудня — Кріштіану Роналду уп'яте став володарем нагороди «Золотий м'яч».
16 грудня — мадридський Реал утретє став переможцем Клубного чемпіонату світу з футболу. У фіналі він переміг бразильський Греміо.


==== Хокей ====
21 травня Збірна Швеції перемогла збірну Канади та стала чемпіоном світу із хокею 2017 року.
11 червня Піттсбург Пінгвінс вдруге поспіль став переможцем НХЛ сезону 2016/2017  рр., перемігши у фінальній серії з 6 ігор Нашвілл Предаторс.


==== Шахи ====
3 березня на Чемпіонаті світу із шахів серед жінок перемогла Тань Чжун'ї, яка здобула перемогу у фіналі над Анною Музичук.
27 вересня переможцем Кубку світу з шахів став вірменський шахіст Левон Аронян.


==== Інші змагання ====
На 28-мій Всесвітній зимовій Універсіаді, яка тривала з 30 січня до 8 лютого в казахському місті Алмати, українська збірна посіла 10 загальнокомандне місце та завоювала 9 нагород — 2 золотих, 3 — срібних та 4 — бронзових
На XXIX Літній Універсіаді, яка тривала з 19 по 30 серпня у тайванському місті Тайбей українська збірна посіла 6 загальнокомандне місце та завоювала 36 нагород — 12 золотих, 11 — срібних та 13 — бронзових.
На «Іграх Нескорених», що тривали 24-30 вересня у Канаді, українська збірна отримала 14 медалей: 8 золотих, 3 срібних та 3 бронзових.
29 жовтня — переможцем Чемпіонату Формули—1 2017 року став британець Льюїс Гамільтон, який під час Гран-прі Мексики достроково виборов титул, здобувши його учетверте.


=== Аварії та катастрофи ===
1 січня — пожежа на поромі в Індонезії: 23 людини загинули і 17 зниклих безвісти.
1—15 січня — велика повінь на півдні Таїланду, що охопила 17 провінцій, призвела до загибелі 41 людини, пропала безвісти 1 людина, постраждали 700 тисяч людей, затоплено майже 300 тисяч будинків.
2 січня — землетрус у провінції Перуджа на північ від італійського міста Сполето магнітудою 4,1. Епіцентр знаходився на глибині близько восьми кілометрів від земної поверхні.
2—9 січня — 65 людей померло через великі морози (до 30 градусів), сильні снігопади та вітри у багатьох країнах Європи.
8 січня — землетрус магнітудою 5.8 за інформацією Геологічної служби США (USGS) стався неподалік берегів північної канадської території Нанавут.
12 січня — зіткнулися два потяги на півночі Сербії поблизу міста Нові-Сад у автономному краї Воєводина, постраждали 22 людини.
14 січня — Розбився літак-винищувач Jas 39C Gripen ВПС під час авіашоу, приуроченого до Дня дітей, у найбільшому місті провінції Сонгкхла Хат'яй у Таїланді. Пілот загинув.
7 лютого —
Рейсовий автобус «Еталон» з 11 пасажирами в с. Кваси Рахівського району Закарпатської області зірвався в урвище з 15-метрової висоти над річкою Тисою, в результаті чого травми легкого ступеня тяжкості отримали троє людей (дві жінки і молодий хлопець).
В Пакистані за 14 км на захід від міста Пасні на глибині 10 км стався землетрус, магнітудою 6,3, повідомляє Європейський середземноморський сейсмологічний центр (EMSC).
10 лютого — землетрус магнітудою 6,7 балів стався на острові Мінданао на Філіппінах, загинули щонайменше 15 людей і більше сотні поранені.
11 лютого — в результаті землетрусу магнітудою 5,6, що стався на північний захід від міста Тайнань у Тайвані загинули чотири людини, осередок землетрусу залягав на глибині близько 18 км..
18 лютого — двоє військовослужбовців загинули та один зазнав травмування внаслідок пожежі, що сталася в розташуванні 16-го окремого мотопіхотного батальйону 58-ї бригади Збройних сил України, що перебуває в м. Глухів на Сумщині.
28 лютого — на італійському острові Сицилія почалося виверження найбільшого в Європі вулкана Етна.
2 березня — через вибух та обрушення гірської породи на шахті № 10 «Степова» ВАТ «ЛьвівВугілля» у с. Глухів Сокальського району Львівської області на горизонті 550 м, в 119 конвеєрі загинуло 8 гірників та 6 — травмовано. За інформацією голови Незалежної профспілки гірників України Михайла Волинця від вибуху метану загинуло 11 шахтарів.
2 березня — на сході Туреччини стався землетрус магнітудою 5,5. За інформацією Європейського Середземноморського сейсмологічного центру, епіцентр землетрусу розташовувався на глибині 11 км північно-східніше населеного пункту Самсат.
4 березня — біля узбережжя Соломонових островів, за інформацією Геологічної служби США (USGS), стався землетрус магнітудою 5,9. Осередок залягав на глибині 54 км біля острова Бугенвіль.
8 березня — в результаті викиду газу з вугіллям на шахті «Центральна» у Торецьку загинув один шахтар.
23 березня — вночі на складах в/ч А1352 у Балаклії почалася пожежа, що супроводжувався вибухами і розльотом боєприпасів. З прилеглих населених пунктів евакуювали близько 20 тисяч жителів, загинула одна людина, троє постраждали. Пожежа і вибухи знищили третину арсеналу, що зберігався на складах.
26 квітня — при виконанні планового навчального польоту в районі полігону «Телемба» Республіки Бурятія в Російській Федерації зазнав аварії винищувач МіГ-31 Східного військового округу, пілоти катапультувалися.
29 квітня — військово-транспортний літак Ан-26, що летів з аеродрому Плайя-Барако врізався в гору на заході Куби в провінції Артеміс, недалеко від столиці Гавани, що привело до загибелі 8 військових.
30 квітня — біля берегів в південно-східній частині Тайваню стався землетрус, магнітуда якого склала 6 балів за шкалою Ріхтера, епіцентр землетрусу зафіксовано на глибині 96 кілометрів.
7 червня — 120 людей загинули в результаті Авіакатастрофи літака Shaanxi Y-8 над М'янмою.
14 червня — згорів житловий будинок Grenfell Tower у Лондоні, загинули 72 людини.
29 липня — вантажний літак Ан-74 української авіакомпанії CAVOK Air розбився на острові Сан-Томе і Принсіпі в Центральній Африці, члени екіпажу дістали травми.
14 серпня — на житлові будинки Реджента, східного передмістя столиці Сьєрра-Леоне Фрітауна, з місцевої гори зійшов селевий потік: кількість загиблих перевищила тисячу людей.
6 вересня Повені в Південній Азії забрали життя 1300 осіб; постраждали 45 чоловік в Індії, Пакистані, Непалі та Бангладеш.
7 вересня найпотужніший за останні 100 років землетрус у Мексиці магнітудою 8,1 бала. Загинуло 65 людей, близько 1,85 млн будинків залишилися без електроенергії.
11 вересня Ураган Ірма вдарив по західному берегу Флориди. Без світла залишаються понад 3 млн домогосподарств.
17 вересня — у Росії, біля берегів Камчатки на глибині 72 км на схід від Петропавловська-Камчатського міського округу стався землетрус магнітудою 5,6. В результаті стихійного лиха обійшлося без руйнувань і жертв.
19 вересня землетрус у Мексиці поблизу міста Пуебла де-Сарагоса магнітудою 7,1 бала. Загиблі понад 200 людей.
19 вересня ураган Марія викликав катастрофічні руйнування на острові Домініка, який опинився в його епіцентрі. Більше 90 % будівель на острові було пошкоджено або зруйновано. Також постраждали Гваделупа, Мартиніка та острів Санта-Крус (Віргінські острови).
Вересень — пожежі у лісах Португалії забрали життя близько 100 людей.
12 листопада під час землетрусу в Ірані у провінції Керманшах, загинуло понад 500 людей та більше 7000 поранених.


== Померли ==
7 січня — Маріу Суареш, президент Португалії (1986–96), прем'єр-міністр Португалії у 1976–78 та 1983–86 роках.
8 січня — Алі Акбар Хашемі Рафсанджані, президент Ірану (1989–97).
10 січня — Роман Герцог, Президент Німеччини в 1994–99 роках.
28 січня — Олександр Тіхановіч, соліст ВІА «Вераси».
8 лютого — Віктор Чанов, український футболіст київського «Динамо» та збірної СРСР.
19 лютого — Максим Паперник, український кінорежисер, продюсер і кліпмейкер помер від раку ​.
20 лютого — Віталій Чуркін, російський дипломат.
20 березня — Девід Рокфеллер, американський мільярдер.
23 березня — Вороненков Денис Миколайович, 45, російський державний і політичний діяч-утікач, що співпрацював в Україні зі слідством супроти звірств Путіна, застрелений у Києві (*1971).
30 квітня — Олійник Борис Ілліч, український поет, перекладач, голова Українського фонду культури, Герой України (2005).
26 травня — Бжезинський Збігнев, американський політолог, соціолог, політичний радник (*1928).
31 травня — Любомир (Гузар), український кардинал, пластун, Глава УГКЦ (), член ініціятиви «… грудня» ().
16 червня — Гельмут Коль, німецький політик, канцлер Федеративної Республіки Німеччини.
27 червня — Майкл Бонд, англійський письменник і сценарист, автор широко відомої серії книг про ведмедика Паддінгтона.
20 липня — Честер Беннінґтон, музикант, вокаліст групи «Linkin Park».
22 липня — Ситник Костянтин Меркурійович, український ботанік, фізіолог рослин, дійсний член АН УРСР.
5 серпня — Бережна Ірина Григоріївна, український політик, народний депутат України VI та VII скликань.
30 серпня — Луїза Хей, американська письменниця, авторка мотиваційних книг, засновниця видавничої компанії Hay House.
3 жовтня — Джалаль Талабані, президент Іраку у 2005–14 роках.
9 жовтня — Чумак Алан Володимирович, телевізійний журналіст, екстрасенс, президент регіонального громадського Фонду сприяння досліджень соціальних та аномальних явищ.
10 листопада — Задорнов Михайло Миколайович, радянський і російський письменник-сатирик.
15 листопада — Густав Ар (Lil Peep), американський репер та співак.
18 листопада — Малькольм Янг, рок-музикант, засновник і ритм-гітарист австралійської рок-гурту «AC/DC».
22 листопада — Хворостовський Дмитро Олександрович, російський оперний співак.
4 грудня — Алі Абдалла Салех, 75, екс-президент Ємену загинув у результаті нападу повстанців-хуситів.
14 грудня — Бронєвой Леонід Сергійович, 88, радянський і російський актор, Народний артист СРСР (1987), Народний артист України (2013).
 — Крислач Іван Михайлович, український художник-графік та ілюстратор (*1929).


== Шевченківська премія ==


== Нобелівська премія ==


== Вигадані події ==
Події фільму Термінатор: Генезис.
Події серіалу Тринадцять причин чому.
У 2017 році відбуваються події фільму «Ліга Справедливості».


== Див. також ==
Пісенний конкурс Євробачення 2017
Україна на пісенному конкурсі Євробачення 2017


== Примітки ==