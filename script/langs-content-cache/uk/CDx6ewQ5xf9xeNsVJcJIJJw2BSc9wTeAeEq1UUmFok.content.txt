revision: 39206529
title: "\u041F\u0435\u0440\u0448\u0430 \u043B\u044E\u0434\u0438\u043D\u0430"
url: https://uk.wikipedia.org/wiki/%D0%9F%D0%B5%D1%80%D1%88%D0%B0_%D0%BB%D1%8E%D0%B4%D0%B8%D0%BD%D0%B0_(%D1%84%D1%96%D0%BB%D1%8C%D0%BC,_2018)


---

«Перша людина» (англ. First Man) — американська біографічна драма 2018 року режисера Демієна Шазелла, заснована на книзі Джеймса Р. Генсена «Перша людина: Життя Ніла Армстронга».
Світова прем'єра стрічки відбулася 29 серпня 2018 року, вона відкрила 75-й Венеційський міжнародний кінофестиваль. Прем'єра стрічки у США відбулася 12 жовтня 2018 року, в Україні — 18 жовтня.


== Сюжет ==
1961 рік. Пілот-випробувач NASA Ніл Армстронґ керує ракетним літаком X-15 та ненавмисно виходить за межі атмосфери. Хоча йому й вдається приземлити літак у пустелі Мохаве, колеги Армстронґа занепокоєні кількістю аварій, спричинених відволіканням, а начальство заборонило йому здійснювати подальші вильоти. Його 2,5-річна дочка Карен лікується від пухлини мозку. Намагаючись її врятувати, Ніл веде детальний журнал її симптомів і гарячково намагається знайти можливе лікування, проте невдовзі вона помирає. Охоплений горем, Армстронґ подає заявку на участь в проекті Джеміні, його беруть до Другої групи космонавтів НАСА. Ніл, його дружина Джанет та їхній син Рік переїздять до Г'юстону разом з іншими родинами космонавтів. Армстронґ подружився з Еліотом Сі, іншим цивільним пілотом-випробувачем, та з Едом Вайтом.
Коли Армстронґ починає тренування, Дональд Слейтон розповідає про важливість програми Джеміні новим космонавтам, бо Радянський Союз у космічних перегонах випереджає Сполучені Штати. У Ніла та Джанет народжується другий син, Марк.
До 1965 року родина осідає у Ґ'юстоні, Армстронґ очікує на призначення до екіпажу. Після здійснення СРСР першого в історії виходу у відкритий космос (18 березня 1965), Ніл дізнається, що він очолить політ на Джеміні-8, разом з другим пілотом Девідом Скоттом. Незадовго до польоту (28 лютого 1965), Сі та Чарлз Бассетт гинуть унаслідок аварії літака Т-38, збільшуючи Нілове горе недавніх втрат. 16 березня Армстронґ і Скотт успішно злітають на Джеміні-8 і стикуються з мішенню Аджена, проте незабаром космічний корабель почав обертатися на шаленій швидкості. На межі знепритомнення Армстронґ активує малотягові ракетні рушії реактивної системи керування та успішно закінчує завдання. Армстронґа починають критикувати за вчинене, але НАСА вирішує, що пілоти не винні у невдачі.
Згодом Вайт повідомляє, що його обрано до складу екіпажу Аполлон-1, разом з Вірджилом Гріссом і Роджером Чаффі. Під час тренування 27 січня 1967 року весь екіпаж Аполлона-1 гине у пожежі.
Наступного року, після того як Армстронґ ледь не загинув після виштовхування з літального апарату для відпрацювання місячних посадок, його обирають командиром Аполлона-11, а Слейтон інформує, що це можливо буде перша висадка на Місяці. Що ближче до початку місії, то більше зайнятим і емоційно віддаленим від своєї родини стає Ніл. Перед самим польотом Джанет сперечається з чоловіком щодо вірогідності його смерті у польоті й наполягає пояснити ризики їхнім малим синам. Після розповіді про ризики, з якими він зіткнеться, Армстронґ прощається зі своєю родиною та відлітає.
Аполлон-11 успішно злітає і приземляється на Місяць на четвертий день польоту (20 липня 1969). Армстронґ і Олдрін відстиковують місячний модуль та починають приземлення, але при зниженні до місця посадки Олдрін бачить, що зона вкрита великими брилами, тому Армстронґ змушений взяти ручне управління літальним апаратом. Місячний модуль успішно приземляється з залишком мінімальної кількості палива. Після ступання ногою на Місяць, Армстронґ відпускає браслет Карен у кратер Літл Вест. Після закінчення завдання космонавти повертаються додому та поміщаються у карантин, телебачення повторює промову Джона Кеннеді 1962 року «Ми вирішили полетіти на Місяць», а Ніл з дружиною торкаються руками крізь скло.


== У ролях ==
Раян Гослінг — Ніл Армстронґ
Клер Фой — Дженет Шерон, перша дружина Армстронґа
Кайл Чендлер — Дональд Слейтон
Джейсон Кларк — Вірджил Ґріссом
Корі Столл — Базз Олдрін
Кіаран Гайндс — Роберт Р. Гілрут
Ши Віґгем — Едвард Гіґґінс Вайт
Лукас Хаас — Майкл Коллінз
Крістофер Ебботт — Девід Скотт
Ітан Ембрі — Чарлз Піт Конрад
Корі Майкл Сміт — Роджер Чаффі
Дж. Д. Евермор — Кріс Крафт


== Виробництво ==
2003 Клінт Іствуд і Warner Bros. купили права на адаптацію біографії Ніла Армстронга «Перша людина: Життя Ніла Армстронга» (англ. First Man: The Life of Neil A. Armstrong), написаної Джеймсом Р. Хансеном. Пізніше права викупила компанія Universal Pictures, яка планувала зняти фільм під назвою «Перша людина» (англ. First Man).
24 листопада 2015 було оголошено, що Раян Гослінг обраний на головну роль, а Демієн Шазелл обраний режисером фільму. У березні 2017 було оголошено дату випуску фільму у США — 12 жовтня 2018.
Основні зйомки почалися в Атланті, Джорджія (США) наприкінці жовтня 2017 і завершилися в лютому 2018.


== Сприйняття ==


=== Касові збори ===
Касові збори «Першої людини» станом на 10 грудня 2018 у Сполучених Штатах і Канаді склали 44 781 145 доларів, на інших територіях — 55 700 000 доларів, загалом у світі — 100 481 145 доларів. Виробничий бюджет фільму склав 59 мільйонів доларів.


=== Критика ===
Фільм отримав схвальні відгуки від критиків. На агрегаторі рецензій Rotten Tomatoes фільм має рейтинг 88 % (на основі 368 відгуків) і середню оцінку 8,1/10. На Metacritic стрічка має середній бал 84 зі 100 (на основі 56 рецензій), що вважається загальним визнанням.


=== Дискусійність американського прапора ===
31 серпня 2018 з'ясувалося, що фільм не міститиме сцену, де Армстронґ і Олдрін встановлюють прапор Сполучених Штатів Америки на поверхні Місяця. Сенатор Флориди Марко Рубіо описав відсутність цієї сцени як «повне божевілля». Шазелл на це твердження відповів: «Я показую американський прапор, що стоїть на поверхні Місяця, але саме фізичне встановлення прапору на поверхню було одним з кількох моментів […] на які я вирішив не звертати уваги. Якщо питати, чи було це політично вмотивовано, то відповідь ні. Я хотів показати глядачам небачені, невідомі аспекти американського польоту на Місяць». Президент Сполучених Штатів Дональд Трамп відгукнувся про фільм: «Схоже на те, що вони були збентежені досягненням Америки, я вважаю таку реакцію жахливою. Коли ви думаєте про Ніла Армстронґа і коли ви думаєте про приземлення на Місяць, ви думаєте про американський прапор. Лише через це я не хотітиму переглянути цей фільм.».


=== Нагороди та номінації ===


== Примітки ==


== Посилання ==
Перша людина на сайті IMDb (англ.) 
Перша людина на сайті KinoFilms.ua
Перша людина. Офіційний трейлер 1 (український) на YouTube
Перша людина. Офіційний трейлер 2 (український) на YouTube