revision: 39505865
title: "\u041F\u043B\u043E\u0449\u0430 \u041C\u0430\u043B\u0430\u043D\u044E\u043A\u0430"
url: https://uk.wikipedia.org/wiki/%D0%9F%D0%BB%D0%BE%D1%89%D0%B0_%D0%9C%D0%B0%D0%BB%D0%B0%D0%BD%D1%8E%D0%BA%D0%B0


---

Пло́ща Маланюка́ — площа у Львові, в центральній частині міста, неподалік від проспекту Шевченка. Розташована між вулицями Чайковського та Миколи Вороного.
Площа має форму неправильного ромба (зі сторонами завдовжки бл. 50 м), витягнутого з півдня на північ (від вулиці Чайковського до вулиці Вороного). Із заходу до площі прилучається вулиця Тиха.


== Назва ==
1828—1892 роки — площа Хоронщизни.
1892—1941 роки — площа Домбровського В., на честь львівського ремісника-лакувальника, президента міста Львова, Почесного громадянина Львова Вацлава Домбровського.
листопад 1941 — липень 1944 роки — Бурґпляц.
липень 1944 — 1950 роки — площа Домбровського В., повернена передвоєнна назва.
1950—1993 роки — площа Домбровського Я., на честь польського політика, військового діяча, головнокомандувача збройних сил Паризької Комуни Ярослава Домбровського.
сучасна назва від 1993 року, на честь українського письменника, поета, публіциста Євгена Маланюка.


== Забудова ==
В архітектурному ансамблі площі Маланюка переважає класицизм, віденська сецесія. Будинок під № 7 внесений до Реєстру пам'яток архітектури місцевого значення.


=== Будинки ===
№ 1 — салон краси «Перлина».
№ 2 — власна кам'яниця Вацлава Домбровського, споруджена у другій половині XIX століття. 1892 року на його честь названа ця площа. Нині на першому поверсі будинку міститься стоматологічна клініка Ухача Р. Т.
№ 3 — у міжвоєнний період тут містилися міський відділ здоров'я та лазня Духенського. Упродовж січня 1940 — березня 1951 року, з перервою на час німецької окупації міста, в будинку працювала одна з чотирьох дільниць народного суду Сталінського району міста Львова. Після утворення 5 квітня 1951 року з частини території Залізничного, Сталінського та Червоноармійського району — Ленінський район міста Львова, в будинку запрацювала одна з п'яти дільниць народного суду Ленінського району міста Львова. 30 червня 1960 року скасовано поділ народних судів на дільниці та введено єдину назву — народний суд Ленінського району міста Львова. 1991 року перейменований на Галицький районний суд міста Львова, а у будівлі відділу суду, що на площі Маланюка, 3, відтоді міститься прокуратура Галицького району міста Львова. У 1950-х роках тут також діяли плодоовочевий комбінат та міський відділ здоров’я.
№ 4 — на початку XX століття в будинку працювала лазня. Нині тут міститься салон краси і школа перукарського мистецтва Степана Ченя.
№ 6 — до 2005 року історики вважали, що у цьому двоповерховому будинку на початку XX століття мешкав історик, професор Львівського університету Михайло Грушевський. Навіть планувалося встановити там пам’ятну таблицю. Факт проживання Грушевських за цією адресою не підтвердився. У 1900—1902 роках родина Грушевських мешкала у власній віллі на вулиці Понінського, 6 (нині — вулиця Франка, 154). Нині в будинку містяться офіси різних організацій, зокрема, офіс Львівської обласної організації «Союз Чорнобиль України». 
№ 7 — триповерхова кам'яниця, споруджена 1897 року у неоромантичному стилі. У радянський час — звичайний житловий будинок. 2013 року у кам'яниці відкрився бутик-готель «Шопен», розрахований на сімнадцять номерів. Будинок внесений до Реєстру пам'яток архітектури місцевого значення під охоронним № 718-м.
№ 8 — до 1939 року тут містилася нотаріальна контора доктора права Ефроїма Стіха.

		
		
Посередині площі розташований сквер, де у XIX столітті існувала криниця. У 1933—1941 роках криниця була доповнена скульптурним фонтаном. У січні 1980 року на місці фонтану встановлений та відкритий пам'ятник радянському письменнику Степанові Тудору (скульптор — Дмитро Крвавич, архітектор — Мирон Вендзилович). Демонтований 7 вересня 2016 року. Після закінчення реконструкції площі у 2018 році, тут запрацював питний фонтан-бювет. Фонтан сконструйований таким чином, щоб з нього могли пити і люди, і домашні улюбленці. 26 серпня 2021 року в межах 5-го міжнародного фестивалю класичної музики «LvivMozArt», присвяченому 230-літтю від дня народження композитора Франца Ксавера Моцарта, на площі Маланюка відкрили алегоричну скульптуру композитора (скульптор Себастіан Швайкерт).

		
		


== Примітки ==


== Джерела ==
Громов С. Імена видатних людей у вулицях Львова. — Львів : НВФ «Українські технології», 2001. — С. 81. — ISBN 978-617-629-077-3.
Ілько Лемко, Михалик В., Бегляров Г. Маланюка пл. // 1243 вулиці Львова (1939-2009). — Львів : Апріорі, 2009. — С. 99. — ISBN 978-966-2154-24-5.
Львів: туристичний путівник / упоряд. Ю. Бірюльов. — 1-ше. — Львів : Центр Європи, 1999. — С. 140—141.
Мельник Б. В. Покажчик сучасних назв вулиць і площ Львова // Довідник перейменувань вулиць і площ Львова. XIII—XX століття. — Львів : Світ, 2001. — С. 9. — ISBN 966-603-115-9.
Мельник І. В. Вулиці Львова. — Харків : Фоліо, 2017. — С. 227—229. — ISBN 978-966-03-7863-6.
Мельник І. В., Масик Р. Пам'ятники та меморіальні таблиці міста Львова. — Львів : Апріорі, 2012. — 320 с. — ISBN 978-617-629-077-3.
Horbay W. Przewodnik wraz z planem miasta Lwowa. — Lwów: Lwowskie Biuro Dzienników i Ogłoszeń «Nowa Reklama»,  1935. — S. 5. (пол.)
Przewodnik po Lwowie i okolicy z Żółkwią i Podhorcami. Z planem miasta i teatru / Oprac. F. Jaworski. — Lwów: 1910. — 331 s. (пол.)


== Посилання ==
Проєкт «Вулиці Львова»: площа Євгена Маланюка. lvivcenter.org. Центр міської історії Центрально-Східної Європи. Архів оригіналу за 21 квітня 2022. Процитовано 18 травня 2023. 
Юлія Сабадишина. Прогулянка майбутнім пішохідним кільцем у центрі Львова. Фото, відео. tvoemisto.tv. Медіа-хаб «Твоє Місто». Архів оригіналу за 28 вересня 2022. Процитовано 18 травня 2023.