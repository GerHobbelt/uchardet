revision: 39709779
title: "\u0410\u0434\u0430 \u0420\u043E\u0433\u043E\u0432\u0446\u0435\u0432\u0430"
url: https://uk.wikipedia.org/wiki/%D0%A0%D0%BE%D0%B3%D0%BE%D0%B2%D1%86%D0%B5%D0%B2%D0%B0_%D0%90%D0%B4%D0%B0_%D0%9C%D0%B8%D0%BA%D0%BE%D0%BB%D0%B0%D1%97%D0%B2%D0%BD%D0%B0


---

А́да Микола́ївна Ро́говцева (Рогове́ць; нар. 16 липня 1937, Глухів, Чернігівська область (нині Сумська область), Українська РСР, СРСР) — українська акторка театру та кіно. Народна артистка УРСР (1967), Народна артистка СРСР (1978). Герой України (2007). Кавалерка ордена княгині Ольги II (2002), ордена "За заслуги" II,III ступеня (1997, 2009). Лауреатка Національної премії імені Тараса Шевченка (1981). Почесна громадянка Києва. Дружина українського актора Костянтина Степанкова (Волощука).
Серед нагород акторки — чотири театральні премії «Київська пектораль» за найкращу жіночу роль у виставах «Дама без камелій» (1991), «Обдурена» (1997), «Схоже на щастя» (2014), а також за видатний внесок у театральне мистецтво (2003). Лауреатка кінопремії «Золота дзиґа» за визначний внесок у вітчизняне кіномистецтво (2020). Ада Роговцева входить до переліку найвідоміших жінок давньої та сучасної України.   Диктувала всеукраїнський радіодиктант 2022 року.


== Життєпис ==
Народилася 16 липня 1937 року в місті Глухів, що тоді входив до складу Чернігівської області УРСР. Батько, Микола Іванович Роговцев, мав дві вищі освіти, закінчивши індустріальний та сільськогосподарський інститути, до війни працював в НКВС. Мати, Ганна Митрофанівна Зайковська, за фахом агроном.
З молодих років вона писала вірші та декламувала їх. Мріяла стати журналісткою і лише за порадою подруг все ж таки вирішила піти в театральний інститут.
Навчалася у школі № 10 у Полтаві, з 1954 по 1959 рік — у Київському театральному інституті імені Івана Карпенка-Карого. Відразу після закінчення Київського державного інституту театрального мистецтва імені І. К. Карпенка-Карого Ада Роговцева пішла в Національний академічний російський драматичний театр імені Лесі Українки в Києві. в 23 роки стала заслуженою артисткою УРСР, зігравши головні ролі в трьох спектаклях.
З 1958 року — артистка Київського національного академічного театру російської драми імені Лесі Українки, де пропрацювала понад 35 років.


=== Робота в кіно ===
Першим досвідом в кіно для акторки стала картина «Кривавий світанок», де Ада зіграла другорядну роль. Наступні 15 років Аді Миколаївні будуть діставатися лише епізодичні героїні.
Двосерійна драма «Салют, Маріє!» зробила Аду Роговцеву зіркою Радянського Союзу. Глядачі назвали Аду Миколаївну кращою актрисою, а аудиторія фільму склала 17 млн осіб. Далі була одна з найяскравіших ролей актриси у багатосерійній драмі «Вічний поклик», героїня якої пережила приниження від батька та шлюб з нелюбом. Також особливе місце в серцях глядачів займає картина «Було у батька три сини», де Ада Роговцева грає матір сімейства, яке переживає не кращі часи.
Після відходу з Київського національного академічного театру російської драми ім. Лесі Українки гастролює з концертними програмами та камерними театрами. У Київському академічному театрі драми і комедії на Лівому березі грає у виставах «Рожевий міст» та «Вася повинен зателефонувати», які поставила донька Роговцевої Катерина Степанкова.

Професор Національного університету культури, викладає в Київському театральному інституті ім. І. К. Карпенка-Карого.
З 1967 року — член КПРС, більш ніж 20 років була членом партбюро, її обирали секретарем парткому театру та делегатом XXVII з'їзду КПРС.
Є членом Комітету з Національної премії України імені Тараса Шевченка (з грудня 2016).


=== Особисте життя та родина ===
Навчаючись в театральному інституті, Ада Рогоцева познайомилась чоловіком — викладачем Костянтином Степанковим.
Разом вони прожили 46 років, поки в 2004 році Степанков не помер. Ада Роговцева присвятила коханому чоловікові книгу «Мій Костя».
У 2012 році від невиліковної форми раку помирає її син Костянтин. Після написання книги «Свідоцтво про життя» Ада Роговцева повернулася на екрани та велику сцену. Пережити важкий час їй допомогла донька Катерина та троє онуків.


== Театральні роботи ==
Ролі в театрі:


== Фільмографія ==


== Книги ==
«Свидетельство о жизни»[недоступне посилання з липня 2019] (Meridian Czernowitz, 2013)
«Прості речі. Вісім розмов з Адою Роговцевою» (Pabulum, 2018)


== Громадянська позиція ==

В 2004 році активно підтримувала Помаранчеву революцію, виступала на площі з промовами під помаранчевим прапором. Президент України Віктор Ющенко нагородив її званням герой України до її 70-річчя.
Після анексії Криму та війни на сході України, назвала Росію державою-агресором. Під час російсько-української війни активно допомагала бійцям АТО, виступала з концертами перед воїнами АТО, організовувала збір коштів на шпиталь для українських військових і зібрала 52 тисячі на лікування поранених, за що у вересні 2015 в Росії проти неї було порушено кримінальну справу. Оголошена в Росії персоною нон ґрата. Після ув'язнення Росією Олега Сенцова записала відеозвернення із закликом до усіх допомогти його звільненню.
2016 року взяла участь у зйомці для благодійного календаря «Щирі. Спадщина», присвяченого українському народному костюму та його популяризації. Усі кошти від реалізації календаря було направлено на допомогу українським музеям, зокрема Музею народної творчості Михайла Струтинського та Новоайдарському краєзнавчому музею.
Підтримала Порошенка на виборах Президента 31 березня 2019 р.3 квітня 2022 року Ада Роговцева заявила, що росіянам ніхто не пробачить звірства, скоєні окупантами у Київській області та інших регіонах України. Народна артистка України пояснила, чому треба зневажати російський народ. 84-річна зірка кіно зазначила, що Росія лишає по собі смерть і забирає награбоване майно замордованих українців. «Могутня» армія РФ викликає виключно ненависть і огиду.


== Нагороди й номінації ==


== Примітки ==


== Джерела та література ==
Костюк Х. Ф. Роговцева Ада Миколаївна // Енциклопедія історії України : у 10 т. / редкол.: В. А. Смолій (голова) та ін. ; Інститут історії України НАН України. — К. : Наукова думка, 2012. — Т. 9 : Прил — С. — С. 250. — 944 с. : іл. — ISBN 978-966-00-1290-5.
Рудаков М. І. Автографи майстрів. — Київ : МДФ «Українська хата», 2005. — 128 с. — ISBN 966-7025-05-5.
Рудаков М. І. Героїні Ади Роговцевої // Ленінська правда. — Суми. —1984. — 29 квітня. — С. 2.
Сумське земляцтво в м.Києві.Вип.1 /Упорядк.В.Г.Морданя.- К.:Довіра,2005 - 318 с.,с.94 ISBN 966-507-172-6


== Посилання ==
Ада Роговцева на сайті IMDb (англ.)
Ірина Гордійчук Ада Роговцева: «Я досягла віку мудрості» // День. — № 108. — 2007. — 6 липня.
Три інтерв'ю з Адою Роговцевою. artvertep.dp.ua. 17.06.2007. Архів оригіналу за 06.07.2013. Процитовано 11.07.2007. 
Ада Роговцева презентувала книгу, присвячену Костянтину Степанкову. artvertep.dp.ua. 31.05.2006. Архів оригіналу за 06.07.2013. Процитовано 11.07.2007. 
Ада Миколаївна відзначає ювілей
Відверто з Машею Єфросініною. Ада Роговцева на YouTube