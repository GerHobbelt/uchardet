revision: 36482700
title: "\u0428\u0430\u0433\u0430\u043D\u0438 (\u043C\u0430\u044F\u043A)"
url: https://uk.wikipedia.org/wiki/%D0%A8%D0%B0%D0%B3%D0%B0%D0%BD%D0%B8_(%D0%BC%D0%B0%D1%8F%D0%BA)


---

Шагани — маяк на березі Чорного моря в Білгород-Дністровському районі Одеської області України. Навігатор для порту Усть-Дунайськ.


== Опис ==
У 1944 році у Татарбунарському районі біля села Шагани (з 1945 року — Приморське) на пересипу між однойменним лиманом Шагани і Чорним морем встановили споруду, яка спочатку працювала як навігаційний вогонь.У 1965 році, у період повоєнної відбудови та реконструкції багатьох маяків, поновили і Шаганський маяк: у верхній частині збудованої із залізобетону башти на металевому каркасі встановили два дерев'яні конусоподібні щити видимості.
У 1983 році на башті світного знака почав функціонувати новий світлооптичний прилад, завдяки якому дальність видимості вогню збільшилася до 14 морських миль. Це дало можливість навігаційному знаку отримати статус маяка, який з тих пір працює в автоматичному режимі. У 2002 році маяк було ще раз суттєво реконструйовано.
Прямого суходільного сполучення маяк із селом Приморське не має — піщана коса перемежовується водою.Даний маяк забезпечує безпеку навігації на підходах до Усть-Дунайського морського торговельного порту. Висота його башти від основи становить 16 м, висота вогню над рівнем моря — 20 м, а дальність видимості вогню — 14 миль.
Найближчі маяки знаходяться в Курортному і на острові Зміїний. Шаганський маяк є також колоритним туристичним об'єктом в національному природному парку «Тузловські лимани» на екомаршруті «Амазонія».


== Примітки ==


== Посилання ==
Відомі та невідомі маяки Одещини: Дюжина зірок, які вказують шлях кораблям [Архівовано 27 квітня 2020 у Wayback Machine.]; Валерія Данилко, depo.ua, 19 квітня 2020.
ФДУ "ОДЕСЬКИЙ РАЙОН ДЕРЖГІДРОГРАФІЇ" [Архівовано 25 червня 2020 у Wayback Machine.]; hydro.gov.ua. Процитовано 3 травня 2020.