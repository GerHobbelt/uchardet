revision: 38084290
title: "\u041F\u0435\u0434\u0438\u043D\u0456\u0432\u043A\u0430"
url: https://uk.wikipedia.org/wiki/%D0%9F%D0%B5%D0%B4%D0%B8%D0%BD%D1%96%D0%B2%D0%BA%D0%B0


---

Педи́нівка — село в Україні, у Звенигородському районі Черкаської області, центр сільської ради, якій підпорядковане також селище Шампанія. Населення — 642 особи.


== Географія ==
Село розташоване за 25 км на північний схід від районного центру — міста Звенигородка та за 35 км від залізничної станції Городище. Через село протікає річка Вільшанка.


== Історія ==
За переказом старожилів, першим поселенцем на території села був козак Педан, тому назва була Педанівка, а по його смерті село стали називати Пединівка.
Згадки про існування вже великого села Пединівки можна зустріти в реєстрах козаків Війська Запорозького, складеного 1649 року Богданом Хмельницьким під час війни з польським королем Яном Казимиром. У Гавриленковій сотні Корсунського полку було чимало козаків із Кирилівки, Пединівки, Тарасівки та інших навколишніх сіл. Про це свідчать записи таких прізвищ з реєстру: Ілько Тарасівський, Роман Пединенко (відповідно Ілько з Тарасівки, Роман з Пединівки, Гаврило Моринський з Моринець, реєстр складався за назвою сіл. Жителі цієї місцевості брали активну участь у всенародному визвольному русі, очолюваному Богданом Хмельницьким у складі Корсунського полку.
На кінець XIX століття Пединівка була досить великим селом і волостю. У селі проживало 2 219 осіб, з них: чоловіків — 1 102, жінок — 1 117. До складу Пединівської волості входило 8 сіл: Будище, Верещаки, Гнилець, Журавка, Майданівка, Моринці, Сегединці.
До Жовтневого перевороту в селі була однокласна церковноприходська школа. Знаходилась вона біля церкви в хаті дяка. У школі не було парт, а були довгі столи і довгі лави.
Село постраждало внаслідок геноциду українського народу, проведеного окупаційним урядом СССР 1923–1933 та 1946–1947 роках.
431 мешканців села брали участь у боях радянсько-німецької війни, 146 з них загинули, 58 нагороджені орденами й медалями.
Станом на початок 70-х років ХХ століття в селі розміщувалась центральна садиба колгоспу «Дружба», за яким було закріплено 1,7 тисяч га сільськогосподарських угідь, у тому числі 1,4 тисячі га орної землі. Господарство вирощувало зернові культури і цукрові буряки, було розвинуте тваринництво. Допоміжною галуззю було рибництво. Працював цегельний завод.
Також на той час працювали восьмирічна школа, клуб, бібліотека з фондом 7,6 тисяч книг, фельдшерсько-акушерський пункт.
12 вересня 2015 року митрополит Черкаський і Чигиринський Іоан освятив облаштоване під храм приміщення, раніше духовні потреби здійснював священик УПЦ МП, віряни вирішили перейти до КП.


== Пам'ятки ==
Попівка — ландшафтний заказник місцевого значення значення. 


== Відомі люди ==
В селі народились:

Стоноженко Олександр Васильович — військовий, генерал-лейтенант;
Щербак Григорій Каленикович — у минулому викладач Військово-інженерної академії ім. Кубишева;
Доля Олександр Васильович — кадровий військовий, працював ректором Інституту цивільної авіації в Києві;
Задорожній Василь Кирилович — професор Київського державного університету;
Ракша Євген Ігорович — доктор сільськогосподарських наук;
Тарануха Михайло Семенович — генерал-майор.
Багато часу у селі проводив Красюк Микола Ігорович, український поет, який писав шрифтом Брайля.


== Джерела ==


== Примітки ==


== Література ==
Історія міст і сіл Української РСР. — К. : Головна редакція УРЕ АН УРСР. — 15 000 прим.


== Посилання ==
Пединівка // Шевченківська енциклопедія: — Т. 5: Пе—С : у 6 т. / Гол. ред. М. Г. Жулинський. — Київ : Ін-т літератури ім. Т. Г. Шевченка, 2015. — С. 19.