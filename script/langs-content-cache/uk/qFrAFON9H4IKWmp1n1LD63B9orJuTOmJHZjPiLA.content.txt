revision: 39441420
title: "\u0411\u0430\u0442\u044C\u043A\u0456\u0432\u0449\u0438\u043D\u0430-\u041C\u0430\
  \u0442\u0438 (\u041A\u0438\u0457\u0432)"
url: https://uk.wikipedia.org/wiki/%D0%91%D0%B0%D1%82%D1%8C%D0%BA%D1%96%D0%B2%D1%89%D0%B8%D0%BD%D0%B0-%D0%9C%D0%B0%D1%82%D0%B8_(%D0%9A%D0%B8%D1%97%D0%B2)


---

«Батьківщи́на-Ма́ти» — монументальна скульптура в Києві. Розташована на високому правому березі річки Дніпро, на території Національного музею історії України у Другій світовій війні. Відкрита у 1981 році. Є найвищою монументальною скульптурою в Європі.
Автор монумента — народний художник СРСР скульптор Василь Бородай.


== Назва ==
Спочатку монумент замислювався як символ не Батьківщини, а Перемоги, проте назва «Батьківщина-Мати» увійшла до ужитку майже одразу ж після зведення[джерело?].


== Проєктування ==

Перший проєкт «Батьківщини-Матері» розробив ще у 1970-х роках скульптор Євгеній Вучетич, але спорудження почалося набагато пізніше. У 1974 році, після смерті Євгенія Вучетича, проєкт взяв на себе український скульптор Василь Бородай, який здійснив деякі зміни в проєкті скульптури та почав її будівництво.
Спочатку передбачалося, що на постаменті підноситиметься 90-метрова бронзова з позолотою фігура жінки. Біля підніжжя статуї з 30-метрової висоти повинен був текти до Дніпра водоспад, з обох боків якого воїни форсували річку.
Статуя ліплена з образу борзнянки, скульпторки Галини Кальченко.


== Будівництво ==
Металевий каркас виготовлений зі сталі, яка була витоплена у Запоріжжі. Метал для цього монумента був виготовлений саме в Запоріжжі. Для цього були об'єднані зусилля місцевих підприємств: на «Дніпроспецсталі» виготовили нержавіючі злитки, а в прокатних цехах «Запоріжсталі» —  перекочували в листи. У Києві сталеві компоненти збирали в одну конструкцію. В результаті вийшла унікальна за світовими мірками суцільнозварна скульптура, яка входить до переліку найвищих пам'ятників світу, випереджаючи американську статую Свободи.
Скульптуру збирали стометровим краном, який був виготовлений спеціально для цього. Пізніше цей кран демонтували.
З нержавіючої сталі окремими блоками-секціями вагою 25-30 тонн скульптура була зварена на Київському заводі імені Паризької Комуни з урахуванням рекомендацій Інституту електрозварювання імені Є. О. Патона. Частини скульптури перевозили вночі, щоб не привертати увагу людей.
Зварювальникам монумента «Батьківщина-Мати» платили 50 радянських карбованців на день (велика на той час сума), але оплата відповідала роботі, оскільки зварники обпікали собі очі від такої кількості невпинної роботи. Інженери ж отримували звичайну зарплатню, але були задоволені й тим, що будували одне з «чудес» Києва.
За час монтажу на скульптуру було накладено 30 км зварних швів.
Судячи з геодезичних інструментальних замірів, що проводяться щорічно монумент «Батьківщина-Мати» повинен простояти понад 150 років. За розрахунками, статуя може витримати навіть землетрус за шкалою до 9 балів.
Щоб перевірити стійкість скульптури, 10-метрову копію випробовували на міцність у Москві в найбільшій у СРСР турбіні.
Через близькість Великої дзвіниці Києво-Печерської лаври (висота 96,5 м), висоту монумента зменшили до 102 м (початкова висота мала складати 108 м), але через те, що Велика дзвіниця розташована на пагорбі, над рівнем моря «Батьківщини-Мати» на 12 метрів нижча Великої лаврської дзвіниці.
Відкриття монумента планувалось 9 травня 1980 року, але відбулося лише через рік по тому.
Вартість споруди — 2 млн радянських карбованців.


== Експлуатація ==
9 травня 1981 року відбулося гучне відкриття монумента, сам Леонід Брежнєв приїхав на відкриття стометрового монумента «Батьківщина-Мати», яка стала новим символом Києва.
У 1987 році над Києвом пронісся сильний ураган, але статуя залишилася неушкодженою.
Влітку 2002 року був дозволений підйом екскурсантів на майданчики відмітки 36 метрів і 92 метри. Проте після того, як у квітні 2003 року молодий чоловік впав з горішнього майданчика і розбився, доступ туристів був обмежений.
У 2009 році була почата реставрація споруди.
Планується декомунізувати радянський герб на пам'ятнику чи то зрізанням, чи то накладанням. Герб СРСР на «Батьківщині-Мати» на тризуб передбачається змінити не раніше 2023 року. За словами міністра культури України Олександр Ткаченко паралельно мають бути вирішені питання із законодавчою сферою, а також потрібно розв'язати питання авторського нагляду.
У травні 2023 року розпочалася початкова стадія процесу заміни радянського герба на тризуб. Радянський герб на монументі Батьківщини-Мати має бути демонтований, тож готується проєктна документація, щоб зрозуміти, у який спосіб і як краще його знімати, які роботи там мають бути проведені.


== Характеристики ==
Загальна висота монумента з постаментом — 102 метри.
Висота скульптури «Батьківщина-Мати» (від п'єдесталу до кінчика меча) — 62 метри.
В одній руці статуя тримає 16-метровий меч вагою в 9 тонн, а в іншій — щит розміром 13 на 8 метрів з гербом СРСР (вагою в 13 тонн).
Вся споруда — суцільнозварна і важить 450 тонн.
Сам каркас починається на глибині 17,8 метра (від входу в музей). На цю глибину йде бетонний колодязь діаметром 34 метри.
На щиті «Батьківщина-Мати» є оглядовий майданчик.
В середині скульптури розташовані два ліфти: Один з ліфтів підіймається з дев'ятьма зупинками до самої «голови» «Батьківщини-Мати», в якій є люки й технічні майданчики. Можна піднятися в «руку» з щитом і в іншу — з мечем. Там теж є монтажні майданчики.
На найвищій точці меча є спеціальний пристрій для гасіння коливань вітрового навантаження.


== Скульптори й архітектори ==
Автор першого макету «Батьківщина-мати» — Євгеній Вучетич.
Після смерті у 1974 році Євгена Вучетича, проєкт продовжив український скульптор Василь Бородай.
Також допомагали інші скульптори: Фридріх Согоян і Василь Вінайкін, а також архітектори Віктор Єлізаров, Георгій Кислий, Микола Фещенко.


== Цікаві факти ==
В народі скульптуру («пам'ятник Перемоги») нарекли «Вікторією Петрівною», чим водночас обігрувалося два поняття — латинське за походження слово «Victoria» (Перемога) та ім'я, по батькові дружини генерального секретаря КПРС Леоніда Брежнєва (Вікторія Петрівна Брежнєва, або як він її звав у своїх офіційних мемуарах — «Віка»).
Лаврентійський пагорб, на якому розташовані музейний комплекс «Національний музей історії України у Другій світовій війні» та монументальна скульптура «Батьківщини-мати», вважається одним із головних геопатогенних місць Києва, однією з трьох «чорних гір» міста. За легендами, цього місця уникають птахи та тварини, а поселення, що зводилися там час від часу, гинули у пожежах і зсувах.
8 травня 2015 року голову скульптури прикрасили вінком зі стилізованих червоних квіток маку
Прообразом «Батьківщини-Мати» у 1972 році, за першим проєктом Євгена Вучетича, була художниця Ніна Данилейко.
У листопаді 2021 року на сайті Київської міської ради була зареєстрована петиція з пропозицією переробити монумент у статую Архангела Михайла. Автор петиції вважав, що радянський монумент суперечить політичним та ідеологічним поглядам та вимогам сучасності.
Під монументом Батьківщини-матері є велике приміщення, яке здатне умістити понад 400 осіб.


== Відвідування ==
Головна експозиція монумента працює з 10:00 до 18:00 (вівторок — неділя, у понеділок — вихідний), але каса відкрита з 10:00 до 17:30. Вхідний квиток коштує 40 ₴ для дорослих, 20 ₴ для студентів та 10 ₴ для школярів. Додатково оплачується оглядова екскурсія «Україна. Війна. Власна пам'ять», є можливість придбати сімейний квиток або скористатися аудіогідом. Докладніше про розцінки та можливості для відвідування можна прочитати на офіційному сайті музею.
У монументі відкриті для відвідування два оглядових майданчики. Один — «Краєвид» — розташовується на висоті 36,6 метра навколо підніжжя постаті-скульптури. Зі східного та західного боків встановлені військові біноклі для оглядання навколишнього міста. Другий, «Екстрим», розташований на рівні 91 метра над підніжжям та працює за умов гарної погоди.
Обидва оглядові майданчики працюють з 10:00 до 17:30 в будні, і до 18:30 у вихідні.


== Галерея ==

		
		


== Див. також ==
Батьківщина-Мати (Волгоград)
Пам'ятник воїнам Радянської армії в Трептов-парку


== Примітки ==


== Джерела ==
Олексій Биков. Монстри модернізму: «Батьківщина-Мати» [Архівовано 18 жовтня 2016 у Wayback Machine.] // Хмарочос. — 26.09.2016
«Родина-Мать»  [Архівовано 15 червня 2009 у Wayback Machine.] (рос.)
Документальний фільм «Київська Амазонка»


== Посилання ==
Національний музей історії України у Другій світовій війні [Архівовано 10 травня 2019 у Wayback Machine.]
Офіційна сторінка монументу «Батьківщина-Мати» [Архівовано 21 грудня 2021 у Wayback Machine.]
http://artimes.esy.es/golovna/62-z-batkivshchini-materi-znimut-gerb-radyanskogo-soyuzu [Архівовано 1 липня 2017 у Wayback Machine.]


== Панорама ==