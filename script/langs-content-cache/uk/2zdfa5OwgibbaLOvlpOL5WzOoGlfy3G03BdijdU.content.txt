revision: 39778934
title: "\u042F\u043D\u0456\u043D\u0430 \u041B\u0435\u0432\u0430\u043D\u0434\u043E\u0432\
  \u0441\u044C\u043A\u0430"
url: https://uk.wikipedia.org/wiki/%D0%AF%D0%BD%D1%96%D0%BD%D0%B0_%D0%9B%D0%B5%D0%B2%D0%B0%D0%BD%D0%B4%D0%BE%D0%B2%D1%81%D1%8C%D0%BA%D0%B0


---

Яніна Антоніна Левандовська (пол. Janina Antonina Lewandowska; 22 квітня 1908 — квітень 1940) — польська планеристка і пілотеса-любителька, єдина жінка — жертва Катинського розстрілу.


== Біографія ==
Народилася у Харкові в сім'ї Юзефа Довбор-Мусницького, офіцера російської армії, майбутнього польського генерала.
Навчалася в консерваторії, пробувала себе в ролі артистки, працювала телеграфісткою. Одночасно вступила в аероклуб у Познані, закінчила курси пілотування і радіотелеграфії. У 1937 році одержала посвідчення спортивного пілота. У 1939 році одружилася з Мечиславом Левандовським, інструктором з планеризму.
Після нападу Німеччини на Польщу у вересні 1939 року, почувши, що в Луцьку створюється авіаційна частина, Яніна з товаришами з аероклубу попрямувала туди і була зарахована в III авіаційний полк. 22 вересня біля Гусятина полк авіаторів оточили радянські війська, які вторглися зі сходу в Польщу. Левандовська з іншими офіцерами потрапила у радянський полон і була спрямована в Козельський табір (Оптина пустинь).
В таборі була підвищена у звання підпоручика одним із старших офіцерів.
Прізвище Яніни Левандовської числиться в етапному списку на відправку в розпорядження Управління НКВС Смоленської області за номером 0401. У наступному списку (№ 0402) збереглася дата — 20 квітня 1940. Це означає, що Яніна Левандовська була розстріляна в Катинському лісі в кінці квітня 1940 року.
У 1943 році, коли німецькі окупанти виявили поховання розстріляних, вони знайшли серед них останки однієї жінки. У 1945 році черепи ексгумованих жертв розстрілу потрапили в розпорядження польського професора судової медицини Болеслава Попельського. До нашого часу їх залишилось лише сім, вони зберігаються в Кракові. Один з них — жіночий. Експертиза ДНК для підтвердження того, що це череп Яніни Левандовської, судячи за наявними даними, поки проведена не була.
Згідно з наказом Міністерства Оборони Польщі № 439/MON від 5 жовтня 2007 року, їй присвоєно звання «старший лейтенант авіації» (посмертно).
Молодша сестра Левандовської Агнєшка Довбор-Мусницька була розстріляна німцями у тому ж 1940 році в Пальмірах як учасниця військової організації «Вовки».


== Література ==
Grajek J., Kronika działalności Towarzystwa Pamięci Generała Józefa Dowbora-Muśnickiego w Lusowie k. Poznania, Lusowo, 2000
Urszula Olech, Pro Memoria. Janina Lewandowska, Wojskowy Przegląd Historyczny Nr 2 (128), Warszawa 1989


== Примітки ==


== Посилання ==
В.Дыбальская. Пошла Янка на войну [Архівовано 28 квітня 2015 у Wayback Machine.] (рос.)
Janina Lewandowska, Polskie Siły Powietrzne w II wojnie światowej [Архівовано 14 лютого 2017 у Wayback Machine.] (пол.)