revision: 37474692
title: "\u0424\u0440\u0435\u0434\u0435\u0440\u0456\u043A \u0424\u043E\u0440\u0441\u0430\
  \u0439\u0442"
url: https://uk.wikipedia.org/wiki/%D0%A4%D1%80%D0%B5%D0%B4%D0%B5%D1%80%D1%96%D0%BA_%D0%A4%D0%BE%D1%80%D1%81%D0%B0%D0%B9%D1%82


---

Фредері́к Маккарті Форса́йт (англ. Frederick McCarthy Forsyth; *25 серпня 1938, Ешфорд) — англійський письменник. Автор таких відомих книг як «День Шакала», «Пси війни», «Досьє «Одеса», «Месник», «Афганістан».


== Біографія ==
Народився в Ешфорді, графство Кент. Середню освіту отримав в Тонбриджській приватній чоловічій школі. Закінчив університет Гранади в Іспанії. У 17 років отримав ліцензію пілота, у 19 — став наймолодшим льотчиком британських ВПС. В Королівських військово-повітряних силах Форсайт відслужив два роки (1956—1958).
З 1958 року працював репортером газети «Eastern Daily Press» у Норфолку, а з 1961-го кореспондентом «Reuters» : спочатку в Парижі, а потім у Східному Берліні. У 1965 повернувся в Лондон і працював радіо- й телерепортером для BBC. З липня по вересень 1967 року висвітлював війну між Біафрою та Нігерією. Записи, що накопичились за роки роботи, і особисті враження Форсайт згодом успішно використав у своїй письменницькій роботі. Судячи з усього, щось у репортажах Форсайта не влаштовувало керівництво BBC, і його відкликано до Лондону. Форсайт звільнився з корпорації й повернувся в Біафру. Там він спочатку працював вільним журналістом, а потім представляв інтереси «Daily Express» і «Time magazine».
Першою книгою Форсайта стала документальна «Історія Біафри», видана в 1969 році. Однак великих грошей вона не принесла. Відсутність грошей і стала причиною появи в 1971 році роману «День Шакала». За рік до того, Форсайт полишив журналістську роботу. «День Шакала» він написав за місяць. Відкинута спочатку багатьма видавництвами, вона одержала нагороду Едгара По й стала бестселером.
Форсайт зробив ставку на політичний трилер і виявився правим. Роман приніс йому і славу, і гроші. Надалі письменник вирішив не міняти своїх творчих орієнтирів — темою його книг стали міжнародні інтриги та шпигунство.
Взагалі, матеріальний фактор, за свідченням самого автора, є визначальним мотивом у його творчості. Форсайт заявляє, що із задоволенням би не писав, якби мав достатньо грошей на своєму рахунку. Але, судячи з усього, розмір гонорарів поки не дозволяє йому залишити письменницьке ремесло. Практично кожна книга Форсайта стає бестселером.
Романи письменника як правило базуються на реальних подіях, які автор по-своєму інтерпретує. Не можна сказати, що його версії є надто оригінальними і несподіваними. Проте якість творів залишається достатньо високою, і книги Фредеріка Форсайта читаються з інтересом.
Член консервативної партії, одружений, має двох дітей. Захоплюється риболовлею, дайвінгом, лижами. Живе на своїй фермі в сільській місцевості.


== Визнання ==
За літературні здобутки письменник був нагороджений орденом Британської імперії.


== Бібліографія ==
1969 — Історія Біафри (The Biafra Story)
1971 — День Шакала (The Day of the Jackal)
1972 — Досьє «Одеса» (The Odessa File)
1974 — Пси війни (The Dogs of War)
1975 — Поводир (The Shepherd)
1979 — Диявольська альтернатива (The Devil's Alternative)
1982 — Емека (Emeka)
1983 — Немає повернення (No Comebacks) — збірник оповідань
1984 — Четвертий протокол (The Fourth Protocol)
1989 — Посередник (The Negotiator)
1991 — Обманщик (The Deceiver)
1991 — (Great Flying Stories)
1994 — Кулак Аллаха (The Fist of God)
1996 — Ікона (Icon)
1999 — Привид Манхеттена (The Phantom of Manhattan)
2001 — Ветеран (The Veteran) — збірник оповідань
2003 — Месник (Avenger)
2006 — Афганістан (The Afghan)
2010 — Кобра (The Cobra)
2013 — Список вбивств (The Kill List)
2015 — Айтсайдер. Моє життя як інтрига (The Outsider: My Life in Intrigue) — автобіографія
2018 — Фокс (The Fox)


== Посилання ==
Неофіційна сторінка Форсайта (англ.)
Фредерік Форсайт на IMDB
Інформаційний портал про найзахіднішу Європу (рос.)


== Примітки ==