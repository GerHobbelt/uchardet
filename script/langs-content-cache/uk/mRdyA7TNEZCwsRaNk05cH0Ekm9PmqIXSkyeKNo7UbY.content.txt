revision: 39529279
title: "\u0413\u0430\u043B\u0430\u043A\u0442\u0438\u043A\u0438 \u0437 \u043D\u0438\
  \u0437\u044C\u043A\u043E\u044E \u043F\u043E\u0432\u0435\u0440\u0445\u043D\u0435\u0432\
  \u043E\u044E \u044F\u0441\u043A\u0440\u0430\u0432\u0456\u0441\u0442\u044E"
url: https://uk.wikipedia.org/wiki/%D0%93%D0%B0%D0%BB%D0%B0%D0%BA%D1%82%D0%B8%D0%BA%D0%B8_%D0%B7_%D0%BD%D0%B8%D0%B7%D1%8C%D0%BA%D0%BE%D1%8E_%D0%BF%D0%BE%D0%B2%D0%B5%D1%80%D1%85%D0%BD%D0%B5%D0%B2%D0%BE%D1%8E_%D1%8F%D1%81%D0%BA%D1%80%D0%B0%D0%B2%D1%96%D1%81%D1%82%D1%8E


---

Галактики з низькою поверхневою яскравістю (англ. low-surface-brightness galaxy чи англ. LSB galaxy) — дифузні галактики з яскравістю поверхні, яка при спостереженні з Землі, принаймні на одну зоряну величину нижча за яскравість звичайного нічного неба. Прийнято, але не жорстко, вважати, що до них належать галактики, яскравість яких становить менше +23 абсолютної зоряної величини на квадратну кутову секунду в системі UBV.


== Характеристики ==
Більшість відомих таких галактик мають такі характеристики:

це карликові галактики;
більшість їх баріонної матерії є нейтральним водневим газом, а не зорями;
понад 95 % їх маси може становити небаріонна темна матерія;
у таких галактиках не спостерігалися наднові.Виміри кривої обертання вказують на надзвичайно високе співвідношення маси до світності, тобто зорі та газ, що випромінюють, становлять лише невелику частину маси такої галактики. У центрах галактик із низькою поверхневою яскравістю не помічено великих ущільнень зір, на відміну від, наприклад, балджів звичайних спіральних галактик. Тому припускається, що навіть в їх центрах домінує темна матерія, і це робить їх дуже цікавими для досліджень темної матерії[джерело?].
На відміну від галактик із високою поверхневою яскравістю, галактики з низькою поверхневою яскравістю є ізольованими галактиками поля, розташованими на ділянках, де відсутні інші галактики. Відповідно, у своєму минулому, вони мали менше припливних взаємодій чи злиттів з іншими галактиками, що могло б спричинити збільшення зореутворення. Це вважається одним з пояснень малої кількості зір.
Теоретичне припущення про існування галактик із низькою поверхневою яскравістю було висловлено 1976 року Майком Діснеєм[джерело?].
Першою підтвердженою галактикою з низькою поверхневою яскравістю стала Малін 1, відкрита 1986 року. Вона ж стала першою підтвердженою гігантською галактикою з низькою поверхневою яскравістю. На час відкриття, вона була найбільшою відомою спіральною галактикою (за вимірами перетину).


== Гігантські галактики з низькою поверхневою яскравістю ==
Гігантські галактики з низькою поверхневою яскравістю є одними з найбільш масивних відомих спіральних галактик у Всесвіті Вони мають дуже тьмяні зоряні диски, які багаті на нейтральний водень, але бідні на зореутворення, а тому мають низьку поверхневу яскравість. Такі галактики часто мають яскраві балджі, в яких можуть розташовуватись активні ядра галактик низької яскравості. Гігантські галактики з низькою поверхневою яскравістю, як правило, є ізольованими системами, які рідко контактують з іншими галактиками.


== Приклади ==
Андромеда V
IC 10
NGC 45
Ерідан II
Малін 1, прототип цього виду галактик
Малін 2
Карликова галактика Фенікса
Карликова неправильна галактика Стрільця
Секстант A
Секстант B
галактика Вольф-Ландмарк-Мелотт
UGC 477
UGC 1382 спочатку вважалась еліптичною галактикою, але пізніше в ній було виявлено рукави з низькою поверхневою яскравістю. Ця галактика розташована значно ближче до Землі, ніж прототип — Малін 1.


== Див. також ==
Ультра дифузна галактика


== Джерела ==