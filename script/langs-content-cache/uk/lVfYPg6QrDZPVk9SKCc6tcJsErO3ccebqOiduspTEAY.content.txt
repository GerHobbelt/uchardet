revision: 36084067
title: "\u041B\u0435\u0432\u0456\u043D \u041E\u0437\u0442\u0443\u043D\u0430\u043B\u0438"
url: https://uk.wikipedia.org/wiki/%D0%9B%D0%B5%D0%B2%D1%96%D0%BD_%D0%9E%D0%B7%D1%82%D1%83%D0%BD%D0%B0%D0%BB%D0%B8


---

Левін Озтунали (нім. Levin Öztunalı, нар. 15 березня 1996, Гамбург) — німецький футболіст, півзахисник клубу «Уніон» (Берлін).


== Клубна кар'єра ==
Народився 15 березня 1996 року в місті Гамбург в родині дочки Уве Зеелера. та турка. Навчався футболом у академії скромного клубу «Айнтрахт» (Нордерштедт), а у 2006 році він перейшов до юніорської команди «Гамбурга».
У січні 2013 року «Гамбург» запропонував йому контракт на трирічний термін. Проте, за порадою батька, Озтунали вирішив прийняти пропозицію від клубу «Баєр 04», підписавши з «фармацевтами» угоду до 30 червня 2018 року. Дебютував за команду у Бундеслізі 10 серпня 2013 року, вийшовши на заміну замість Гонсало Кастро в матчі проти «Фрайбурга» у віці 17 років і 146 днів, ставши наймолодшим в історії дебютантом команди в Бундеслізі, і 11-м наймолодшим гравцем в історії турніру. Всього в сезоні 2013/14 Левін провів п'ять матчів за леверкузенців, також виступав за другу команду клубу. У 2014 році виграв «Срібну медаль Фріца Вальтера» у категорії до 18 років.
На початку 2015 року Озтунали для отримання ігрової практики був відданий в оренду на півтора року бременському «Вердеру», де зіграв за цей час 46 матчів в усіх турнірах.
25 серпня 2016 року перейшов у «Майнц 05», підписавши 5-річну угоду. Всього відіграв за клуб з Майнца 114 матчів в національному чемпіонаті.
19 травня 2021 було оголошено, що новий сезон футболіст розпочне у складі берлінського «Уніона».


== Виступи за збірні ==
2010 року дебютував у складі юнацької збірної Німеччини, взяв участь у 34 іграх на юнацькому рівні, відзначившись 4 забитими голами. У складі збірної до 19 років став переможцем юнацького чемпіонату Європи 2014 року в Угорщині, увійшовши також до символічної збірної турніру. Цей результат дозволив команді пробитись і на молодіжний чемпіонат світу 2015 року, що пройшов у Новій Зеландії. Там німці дійшли до чвертьфіналу.
З 2014 року залучався до матчів молодіжної збірної Німеччини, у її складі став переможцем молодіжного чемпіонату Європи 2017 року у Польщі, а через два роки поїхав і на наступний молодіжний чемпіонат Європи 2019 року в Італії.


== Титули і досягнення ==
Чемпіон Європи (U-19): 2014
Чемпіон Європи (U-21): 2017


== Примітки ==


== Посилання ==
Левін Озтунали на сайті ФІФА (англ.)Профіль футболіста на сайті soccerway.com (англ.) (нім.)
Левін Озтунали на сайті transfermarkt.com (англ.)
Левін Озтунали на сайті worldfootball.net (англ.) (нім.) (фр.) (ісп.) (порт.) (італ.) (нід.) (пол.)
Левін Озтунали на сайті fussballdaten.de (нім.)
Левін Озтунали на сайті УЄФА (англ.) (фр.) (нім.) (рос.) (італ.) (ісп.) (порт.)