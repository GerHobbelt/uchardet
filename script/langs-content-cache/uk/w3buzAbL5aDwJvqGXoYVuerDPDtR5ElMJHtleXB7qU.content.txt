revision: 37603329
title: "\u0410\u0432\u0441\u0442\u0440\u0430\u043B\u043E\u043F\u0456\u0442\u0435\u043A\
  \u0438"
url: https://uk.wikipedia.org/wiki/%D0%90%D0%B2%D1%81%D1%82%D1%80%D0%B0%D0%BB%D0%BE%D0%BF%D1%96%D1%82%D0%B5%D0%BA%D0%B8


---

Австра́лопіте́ки, австралопітекові чи австралопітецини, (лат. Australopithecus, australis — південний та грец. πίθηκος — мавпа) — група приматів, за будовою проміжна між мавпами і людьми. Примати з прямоходінням, мавпячою головою, маленьким мозком і невеликими іклами. Існували приблизно 7—1 млн років тому здебільшого на території Південно-Східної Африки.


== Знахідки ==
Уперше рештки австралопітека були знайдені 1924 року на півдні Африки в Таунзі (ПАР) і описані у 1925 році Раймондом Дартом: скроня маляти, відомого як «Бебі з Таунга», дозволила зробити висновок, що австралопітеки були прямоходячими. Ця знахідка віднесена до виду австралопітеків африканських.
Видатні відкриття в ущелині Олдувай зробили Луїс і Мері Лікі, які відкрили не тільки скроні та інші кістки австралопітеків, а також кам'яні знаряддя. Відкриття сім'ї Лікі у 1959–1961 роках були переломними у визнанні австралопітеків як ланки, що пов'язує приматів і людей, а Африки — як колиски людства.
30 листопада 1974 року Дональд Джогансон знайшов у пустелі Гадар в  Ефіопії, найповніші з усіх коли-небудь знайдених, рештки австралопітека, що були названі учасниками експедиції — Люсі: фрагменти скроні, нижня щелепа, ребра, хребці, кістки рук, ніг, тазові. Загалом у Гадарі в 1973—1977 роках було виявлено понад 240 рештків гомінідів, що належали не менш ніж 35 особинам. За цими знахідками був описаний вид австралопітек афарський.
У Летолі знайдено вервечку слідів австралопітека, що пройшов по свіжому попелу з вулкана. Під палючим сонцем сліди закам'яніли, новий попіл їх засипав, а через 3 млн років співробітники Мері Лікі їх розкопали.
Із нещодавніх знахідок помітною є так звана Донька Люсі (Ефіопія, 2000) — скелет молодого  австралопітека афарського, який, імовірно, належав трирічній дівчинці, що жила 3,3 млн років тому.


== Класифікація ==
Сучасній науці відомі рештки близько 500 особин австралопітеків з Африки, які виділяють у декілька видів.

Раніше до роду Австралопітеків відносили ще трьох представників, яких тепер виділять в окремий рід парантропів. Вони були менш розвинені, масивніші за австралопітеків і травоїдні.

Парантроп робустус (Paranthropus robustus)
Парантроп Бойса (Paranthropus boisei, стара назва Зижантроп)
Парантроп ефіопський (Paranthropus aethiopicus)Близькі до австралопітеків примати були поширені в Передній, Південній та Південно-Східній Азії.


== Характеристика ==
Австралопітеки — двоногі наземні примати. З людиною їх споріднює слабкий розвиток щелеп, відсутність великих іклів, хапальна кисть з виступаючим великим пальцем, опорна ступня. Значний об'єм мозкової коробки (400—500 см³), вкорочена лицева частина черепа, будова зубів, вертикальна хода та інші особливості поставили австралопітеків в число можливих безпосередніх предків людини. 
Австралопітеки були всеїдні. Для нападу та захисту використовували кістки тварин, палиці, каміння; можливо, найрозвиненіші види вміли їх дещо обробляти. Раймонд Дарт вважав, що австралопітеки були активними мисливцями на павіанів і інших великих тварин. Нові дані показують, що австралопітеки вели зовсім інший спосіб життя і часто самі ставали жертвами хижаків, у тому числі птахів.


=== Мозок ===
За абсолютною величиною мозкової порожнини (400-500 см³) австралопітеки не набагато відрізняються від шимпанзе, а горилам дещо поступаються, останнє пояснюється невеликими розмірами тіла австралопітеків. Але за відносними розмірами мозку, вони, вірогідно, перевершували всіх гомінід, — вимерлих і сучасних.


== Див. також ==
Антропогенез


== Джерела ==
Залізняк Л.Л. Археологія України: К.: Либідь, 2005
Вишняцкий Л.Б. Введение в преисторию. Проблемы антропогенеза и становления культуры: Курс лекций / Л.Б.Вишняцкий. Изд. 2-е, испр. и доп. — Кишинев: Высшая Антропологическая школа, 2005, — 396 с. ISBN 9975-9607-9-0
Марков А.В. Происхождение и эволюция человека. Обзор достижений палеоантропологии, сравнительной генетики и эволюционной психологии [Архівовано 16 травня 2011 у Wayback Machine.]. Доклад, прочтенный в Институте биологии развития РАН 19 марта 2009 г.
Д.Л.Бродянский. История первобытного общества. — Владивосток: И-во Дальневосточного ун-та, 2003 г. — 109 с.


== Посилання ==
Австралопітеки (Australopithecus) [Архівовано 22 березня 2022 у Wayback Machine.] // ВУЕ
Заморока М.А. Антропоґенізація — п'яті кути еволюційних чотирикутників // Станіславівський Натураліст [Архівовано 3 лютого 2012 у Wayback Machine.]
"Little Foot" – австралопітек, старший від "Люсі" // Zbruch, 07.04.2015 [Архівовано 13 квітня 2015 у Wayback Machine.]
Encyclopaedia Britannica — Australopithecus (paleontology) [Архівовано 22 лютого 2017 у Wayback Machine.] (англ.)