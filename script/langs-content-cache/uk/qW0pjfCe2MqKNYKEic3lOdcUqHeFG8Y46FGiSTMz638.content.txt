revision: 39844484
title: Caesar
url: https://uk.wikipedia.org/wiki/CAESAR


---

CAESAR (фр. CAmion Equipé d'un Système d'ARtillerie — «вантажівка, оснащена артилерійською системою»), передається як «Це́зар» — французька 155-мм самохідна артилерійська установка, призначена для знищення живої сили, артилерійських батарей, дзотів, а також для забезпечення проходів у мінних полях і польових загородженнях.


== Історія ==

Розробкою мобільної системи для підтримки сил швидкого реагування займалась фірма GIAT, починаючи з 1994. Перші САУ були поставлені для військових випробувань у 2003. Серійне виготовлення почалось у 2007. У французькій армії 72 такі системи замінили буксирувані TRF1.
У січні 2022 року стало відомо, що на вогневих випробуваннях випущений із CAESAR коригований снаряд Excalibur знищив прямим влученням дві цілі на відстані 46 км.


=== Ceasar Mk II ===
У лютому 2022 року компанія Nexter отримала контракт Головного управління озброєнь Франції на розробку нового покоління самохідної гаубиці Caesar. Розроблена машина отримає назву Caesar 6×6 Mk II та отримає броньовану кабіну з покращеним балістичним та протимінним захистом.
Також отримає дизельний двигун потужністю 460 кінських сил, нову автоматичну коробку передач та шасі.
Контракт розрахований на чотири роки, після яких самохідна гаубиця піде у виробництво.
У 2024 році у французьких військових буде два шляхи: пустити у виробництво 109 Caesar 6X6 Mk II або побудувати лише 33 гаубиці нового покоління, але модернізувати 76 Caesar першої версії, які вже є на озброєнні.
Таким чином, до 2031 року французькі військові повинні отримати 109 Caesar 6×6 Mk II.


== Конструкція ==
Артилерійською частиною установки є гармата калібром 155-мм і довжиною ствола у 52 калібри. Гармата може використовувати весь асортимент 155-мм снарядів НАТО, з касетними включно. Максимальна відстань вогню 42 км. Возимий боєкомплект 18 снарядів. Швидкострільність — 6 пострілів на хвилину. Система управління вогнем FAST-Hit автоматизована з прив'язкою до GPS.
Прототип комплексу та експортні зразки монтуються на шасі Mercedes-Benz Unimog U 2450 6x6, варіант для французької армії — на Renault Sherpa 5 6x6 з додатковим бронюванням. Комплекс може транспортуватися військово-транспортним літаком C-130 Hercules або А400М.


== Бойове застосування ==
З літа 2009 8 САУ CAESAR французької армії перекинули до Афганістану, де базувалися на базах Tora, Tagab та Nijrab.
У межах місії ООН у Лівані декілька систем були у складі французького контингенту.
У період проведення операції «Serval» у Малі задіяли 4 CAESAR зі складу 68-го артилерійського полку Африки (68e régiment d'artillerie d'Afrique).
У квітні 2011 тайська армія використовувала CAESAR проти БМ-21 «Град» камбоджійців. Згідно з офіційними даними знищили дві такі установки.


=== Російсько-українська війна ===
23 травня 2022 року спочатку в соціальних мережах, а потім й в ЗМІ з'явилась інформація, що начебто дані САУ вже майже місяць як активно використовують українські військові проти російських загарбників.
Через кілька днів, 25 травня 2022 року Головнокомандувач ЗС України Валерій Залужний опублікував фото наданих партнерами самохідних артилерійських установок «Caesar», які вже використовуються на передовій проти російських загарбників.
За даними журналістів видання New York Times під час битви за острів Зміїний українські військові ставили CAESAR на баржі аби підібратись до острова на відстань пострілу, що виходить за рамки стандартного застосування CAESAR виключно з наземного базування.
На початку червня 2022 року журналісти французького телеканалу France 2 розповіли про бойову роботу самохідних артилерійських установок CAESEAR у Збройних Силах України. З цього репортажу випливає, що батарея із шести САУ CAESEAR вже знищила 80 гармат рашистів. При цьому вогонь вівся на відстань до 17 кілометрів. Для наведення «Цезарів» та корекції результатів стрільби наші артилеристи активно використовують БПЛА.
Серед інших схвальних відгуків була відмічена система управління вогнем, яка дозволяє заздалегідь вводити координати цілі (наприклад, отримані від системи «Кропива»), а прив'язування машини до місцевості, розрахунок параметрів наведення, тощо, обчислюється автоматично. Таким чином від зайняття позиції до виконання вогневого завдання потрібно 3-5 хвилин.
Темп вогню, який вдається досягнути на практиці — 4-5 пострілів за хвилину.
Разом з артилерійськими установками українські воїни отримали і підривачі FU RALEC DE F3 з функцією повітряного підриву.


== Оператори ==
 Данія: замовлено 15 з опціоном на 6 машин
 Індонезія: З вересня 2012 почалось виконання замовлення на 37 CAESAR.
 Саудівська Аравія: З 2006 поставлено дві САУ, а також розгорнуто ліцензійне виробництво ще 78.
 Таїланд: Тайська армія закупила 6 CAESAR.
 Україна: 18 одиниць отримані у 2022 році від Франції. У 2023 очікується 19 одиниць від Данії та ще 12 від Франції.
 Франція: Замовлення на 72 САУ було реалізоване в 2003—2008.


=== Бельгія ===
У листопаді 2021 року ухвалено рішення підсилити збройні сили шляхом придбання, зокрема, САУ CAESAR.


=== Данія ===
14 березня 2017 року міністерство оборони Данії повідомило про вибір самохідної гаубиці зі стволами калібру 155-мм/52 в тендері на придбання нових артилерійських систем для данської армії та заміни американських гаубиць М109A3DK зі стволами калібру 155-мм/39.
Всього має бути придбано 15 нових САУ з опціоном на ще 6. Вартість та терміни постачання не зазначені.
САУ CAESAR придбані Данією будуть на шасі Tatra T815 з колісною формулою 8×8 та мають автоматизовану систему заряджання. Машина частково броньована, повна маса становить 32 т, та має дизельний двигун Tatra V8 потужністю 410 кінських сил. Обслуга зменшена до 3 чоловік. Установка має боєкомплект 30 пострілів.
1 жовтня 2022 року французькі ЗМІ повідомили про можливість передачі Україні 6-12 гаубиць за рахунок партії, що була призначена Данії.


=== Іспанія ===
Влітку 2022 року іспанські військові розглядали можливість заміни наявного парку 95 одиниць M109A5 на САУ CAESAR


=== Литва ===
В червні 2022 року міністр оборони Литви Арвідас Анушаускас повідомив про намір придбати САУ CAESAR. У грудні 2022 року стало відомо, що Литва підписала контракт з компанією Nexter на закупівлю 18 колісних САУ CAESAR Mk II.


=== Україна ===

В інтерв'ю Ouest France 22 квітня 2022 року Президент Франції Емануель Макрон поінформував, що Франція постачає Україні різноманітну зброю від ПТРК Milan до САУ CAESAR і планує надалі це робити. Неназваний представник Єлисейського палацу поінформував журналістів Ouest France, що 40 українських артилеристів вже 23 квітня розпочнуть навчання у Франції.
Вже 4 травня 2022 року з'явилися фото завантаження даних САУ на борт транспортних літаків для відправлення в Україну[джерело?].
23 травня 2022 року спочатку в соціальних мережах, а потім й в ЗМІ з'явилась інформація, що начебто дані САУ вже майже місяць як активно використовують українські військові проти російських загарбників. А через кілька днів, 25 травня, цю інформацію підтвердив Головнокомандувач ЗСУ Валерій Залужний.
16 червня 2022 року президент Франції Емманюель Макрон заявив про передачу додаткових 6 САУ CAESAR. Таким чином кількість таких артустановок на озброєнні ЗСУ досягла 18 одиниць.
Французькі САУ надійшли на озброєння 55-ї окремої артилерійської бригади «Запорізька Січ» Збройних Сил України.
1 жовтня 2022 року французькі ЗМІ повідомили про можливість передачі ще 6-12 гаубиць за рахунок партії, що призначалася Данії. Як коментує видання, датські CAESAR є важчими за модель, що використовується французькою армією (32 т проти 18 т), базуються на 8-ми колісному шасі (6-ти колісне у французькій версії) та мають більший боєкомплект (36 снарядів проти 18), а також кращий захист кабіни.


=== Чехія ===
У вересні 2021 року міністр оборони Чехії Любомир Метнар заявив, що контракт на гаубиці буде укладено до кінця місяця. Планувалося прийняті на озброєння Збройних сил Чехії протягом 2024—2026 років. Головною вимогою до нових гаубиць була відповідність стандартам НАТО (калібр 155 мм, дальність стрільби 40 км).
Угоду було підписано 28 вересня 2021 року в присутності міністрів оборони Чехії Любомира Метнара та Франції Флоренс Парлі. Вартість контракту склала 333 млн євро.
Перші чотири установки будуть зібрані у Франції, а решта 48 одиниць — чеськими компаніями в Чехії. Важке шасі Tatra з колісною формулою 8×8 і броньованої кабіною буде поставлено компаніями чеського холдингу CSG, який також забезпечить складання гаубиць на території країни. Вартість закупівлі складає 7,04 млрд чеських крон без ПДВ або 8,5 млрд чеських крон з ПДВ (близько 344 млн. Євро).
Частка участі чеської промисловості в постачанні складе близько 40 % від вартості контракту.
Ціна враховує витрати на проведення інспекцій і випробувань, постачання початкових комплектів боєприпасів і запасних частин, тренажерів, навчання фахівців та інструкторів.
Отримані гаубиці будуть передані до складу 131-го і 132-го артдивізіону 13-го артилерійського полку, на озброєнні яких 152-мм самохідні гаубиці vz. 77 DANA.


== Галерея ==

		
		
		


== Примітки ==


== Посилання ==
Nexter CAESAR 8x8 in Action [Архівовано 15 червня 2017 у Wayback Machine.] — відео роботи автоматики заряджання // Youtube, 2017