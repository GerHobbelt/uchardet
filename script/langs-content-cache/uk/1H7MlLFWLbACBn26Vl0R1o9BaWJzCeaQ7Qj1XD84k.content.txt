revision: 36510314
title: "\u0424\u0435\u0434\u044E\u043A \u041C\u0438\u043A\u043E\u043B\u0430 \u0412\
  \u0430\u0441\u0438\u043B\u044C\u043E\u0432\u0438\u0447"
url: https://uk.wikipedia.org/wiki/%D0%A4%D0%B5%D0%B4%D1%8E%D0%BA_%D0%9C%D0%B8%D0%BA%D0%BE%D0%BB%D0%B0_%D0%92%D0%B0%D1%81%D0%B8%D0%BB%D1%8C%D0%BE%D0%B2%D0%B8%D1%87


---

Мико́ла Васи́льович Федю́к (нар. 2 січня 1946(19460102), Осташки Хмельницької області) — радянський і український кінорежисер і сценарист.


== Загальні відомості ==
Микола Федюк народився 2 січня 1946 року в селі Осташки Хмельницької області.
Закінчив 2 курси філософського факультету Київського державного університету імені Тараса Шевченка.
1979 року закінчив кінофакультет Державного інституту театрального мистецтва імені Івана Карпенка-Карого (майстерня Абрама Народицького). Ще студентом працював другим режисером на повнометражному художньому фільмі Л. П. Єфименко «Аве Марія!» (1998).
Його дипломна робота — короткометражний фільм за оповіданням Моріса Дрюона «Стіна».
Працював на Київській кіностудії імені Олександра Довженка другим режисером у фільмах «Високий перевал» (1981, асистент режисера у співавт.; реж. Володимира Денисенка), «Загублені в пісках» (1984, реж. Миколи Ільїнського), «Легенда про княгиню Ольгу» (1983) і «Лебедине озеро. Зона» (1990) Юрія Іллєнка, «Гетьманські клейноди» (1993, реж. Леоніда Осики).
Поставив фільм «Нам дзвони не грали, коли ми вмирали» (1991, студія «Галичина-фільм») та «Амур і Демон» за сценарієм Юрія Андруховича (1994, незавершений), телефільм «Таємниця Маестро» (2006) про композитора Максима Березовського.2000—2002 років Микола Федюк працював кінорежисером з планування на складнопостановочному історичному художньому фільмі Юрія Іллєнка «Молитва за гетьмана Мазепу».Задумував поставити фільми за власними сценаріями «Автобіографія» і «Сини» за Василем Стефаником, проте задуми не були здійснені.
Як кінематографіст тяжіє «до естетики поетичної школи, точніше, до експресіоністської образності».


== Примітки ==


== Посилання ==

Ідейні шукання Миколи Федюка / Лариса Брюховецька ekmair.ukma.edu.ua
В очікуванні Березовського umoloda.kyiv.ua
Микола Федюк // kinokolo.ua