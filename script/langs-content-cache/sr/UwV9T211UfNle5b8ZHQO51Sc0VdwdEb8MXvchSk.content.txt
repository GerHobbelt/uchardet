revision: 25876287
title: "\u0409\u0443\u0434\u0438 \u043C\u0430\u0447\u043A\u0435"
url: https://sr.wikipedia.org/wiki/%D0%89%D1%83%D0%B4%D0%B8_%D0%BC%D0%B0%D1%87%D0%BA%D0%B5


---

Људи мачке (енгл. Cat People) амерички је црно-бели хорор филм из 1942. године, редитеља Жака Турнера, који представља једно од најутицајнијих и најзначајнијих остварења жанра. Радња прати Српкињу Ирену Дубровну, која се удаје за Американца Оливера Рида, али се плаши да ће је стићи породично проклетство, по коме се жене претварају у пантере када су узбуђене. Главне улоге тумаче Симон Симон, Кент Смит, Том Конвеј и Џејн Рандолф. Ово је први познати холивудски филм у коме је главни лик из Србије, у коме се може чути српски језик и у коме се дискутују догађаји из српске историје.Упркос ниском буџету, филм је добио веома позитивне оцене и данас се сматра култним класиком. Критичар Роџер Иберт сврстао га је међу најзначајније филмове из периода 1940-их. Године 1993. Конгресна библиотека га је изабрала за чување у Националном филмском регистру. Сцена у којој Ирена прати Алис, имала је снажан утицај на развој „џамп скерова”, а техника којом је снимана сцена је касније постала позната као Лутонов бус (по продуценту Валу Лутону).
Филм је 1944. добио наставак под насловом Проклетство људи мачака, а 1982. истоимени римејк који је режирао Пол Шрејдер. Антихеројина из стрипова издавачке куће Ди-Си комикс, Жена-мачка, неколико пута је користила алијас Ирена Дубровна.


== Радња ==

У Централном зоолошком врту у Њујорку, модна илустраторка из Србије, Ирена Дубровна, прави скице црног пантера. Она привлачи пажњу поморског инжењера Оливера Рида, који започиње разговор са њом, а она га позива у свој апартман на чај. Оливер постаје заинтересован за статуу коју Ирена држи на столу. На статуи је приказан средњовековни ратник који држи подигут мач са прободеном мачком на њему. Ирена му објашњава да је то краљ Јован Ненад из Србије, који је њено село ослободио од Турака, а да мачка представља зло. Она му такође говори да су се под турском влашћу, многи људи покварили, да су почели да се баве вештичарењем и клањају Сатани. Иако је краљ Јован неке од њих убио, они најгори су успели да побегну на планине. Ирена се плаши да је потомак неког од њих.
Иако зачуђен Ирениним страхом, Оливер постаје све приснији са њом и једног дана одлучи да је ожени. На венчању у српском ресторану Београд, младеначком столу прилази непозната жена налик мачки и обраћа се Ирени са „моја сестра” на српском језику. Ово видно узруја Ирену, која наредних дана постаје све удаљенија од Оливера, под изговором да јој треба времена да превазиђе страхове. Оливер је у почетку стрпљив, али јој на крају предлаже да посети психијатра, доктора Луиса Жада, што она прихвата.
Ирена говори психијатру да је њен отац убијен у шуми под неразјашњеним околностима, пре њеног рођења и да су сви сматрали њену мајку одговорном за то, прогласивши је вештицом. Она се због тога плаши да је потомак људи мачки са планине и да ће се претворити у велику црну мачку, налик пантеру, ако је неко пољуби. Др Жад не верује њеним причама и прети да ће је сместити у болницу ако не престане да верује у то. Ситуација се погоршава када Оливер одлучи да је остави због његове колегинице Алис. Љубоморна Ирена почиње да је прати...


== Улоге ==


== Референце ==


== Литература ==


== Спољашње везе ==

Људи мачке на сајту IMDb (језик: енглески)
Људи мачке на сајту Rotten Tomatoes (језик: енглески)
Људи мачке на сајту AllMovie (језик: енглески)
Људи мачке на сајту TCMDb (језик: енглески)