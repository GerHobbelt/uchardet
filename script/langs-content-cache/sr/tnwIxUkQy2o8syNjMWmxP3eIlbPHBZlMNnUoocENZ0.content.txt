revision: 24358808
title: "\u0410\u0434\u0430\u043C (\u0431\u0438\u0459\u043A\u0430)"
url: https://sr.wikipedia.org/wiki/%D0%90%D0%B4%D0%B0%D0%BC_(%D0%B1%D0%B8%D1%99%D0%BA%D0%B0)


---

Адам (лат. Alocasia) је род крупнолисних зељастих биљака из породице козлаца (Araceae), распрострањен у југоисточној Азији, Аустралији, Океанији и Јужној Америци. Род адама обухвата око 70 врста.
Најпознатије врсте су Alocasia cucullata, Alocasia macrorrhizos и Alocasia odora. Поједине врсте и хибриди адама узгајају се и као украсне (собне) биљке. Кртоле биљака су јестиве, али због велике количине кристала оксалне киселине може доћи до отока језика и ждрела, отежаног дисања, чак и халуцинација.


== Карактеристике представника ==
Биљке рода адама су зељасте вишегодишње геофите, са подземним стаблом у виду ризома или кртоле. Листови су са широком и великом лисном плочом, која достиже дужину и до 90 cm. Облик лисне плоче је срцаст или копљаст. Цваст је грађена типично за фамилију козлаца — клип (спадикс) са спатом. Спата је беле до беж боје. У доњем делу цвасти налазе се женски цветови, изнад којих се налазе стерилни мушки цветови (са стаминодијама уместо прашника), а изнад њих се налазе фертилни мушки цветови.


== Адам и ева ==
Веома карактеристична појава за собне врсте адама је гутација — избацивање капи воде са врхова листова („плач адама"). Гутација омогућава несметан проток воде кроз биљку у условима повећане влажности ваздуха у тропским шумама, када је стоматерна транспирација отежана. Ова појава је и у собним условима чешћа при редовном заливању и повећаној влажности ваздуха. Смањење влажности ваздуха до којег долази приликом повећања броја биљака смањује и интензитет гутације, што се дешава при додавању још једне биљке рода Alocasia или неког другог рода из фамилије козлаца у близину већ узгајаног адама. Придодата биљка назива се „евом" по аналогији са библијским личностима, јер смањује „тугу“ или „плач“ адама.


== Врсте ==
Признате врсте из рода Alocasia:


== Референце ==


== Литература ==
Armitage A.M. "Armitage's manual of annuals, biennials, and half-hardy perennials.". . Timber. 2001. pp. 42–46. ISBN 978-0-88192-505-0. 
Nguyen, V. D.; Croat, T. B.; Luu, H. T.; Lee, C. Y.; Lee, J.; De Kok, R. (2013). „Two new species of Alocasia (Araceae, Colocasieae) from Vietnam”. Willdenowia - Annals of the Botanic Garden and Botanical Museum Berlin-Dahlem. 43 (2): 293. doi:10.3372/wi.43.43209. 


== Спољашње везе ==

Списак врста адама
Дискусија о адаму на форуму Свет биљака
О врстама и узгоју адама