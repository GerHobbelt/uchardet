revision: 25874310
title: "\u0420\u0435\u043F\u0440\u0435\u0437\u0435\u043D\u0442\u0430\u0446\u0438\u0458\
  \u0430 \u0422\u0430\u0458\u043B\u0430\u043D\u0434\u0430 \u0443 \u0445\u043E\u043A\
  \u0435\u0458\u0443 \u043D\u0430 \u043B\u0435\u0434\u0443"
url: https://sr.wikipedia.org/wiki/%D0%A0%D0%B5%D0%BF%D1%80%D0%B5%D0%B7%D0%B5%D0%BD%D1%82%D0%B0%D1%86%D0%B8%D1%98%D0%B0_%D0%A2%D0%B0%D1%98%D0%BB%D0%B0%D0%BD%D0%B4%D0%B0_%D1%83_%D1%85%D0%BE%D0%BA%D0%B5%D1%98%D1%83_%D0%BD%D0%B0_%D0%BB%D0%B5%D0%B4%D1%83


---

Хокејашка репрезентација Тајланда (тај. ฮอกกี้น้ำแข็งชายทีมชาติไทย) спортски је тим који на међународној сцени представља Краљевину Тајланд у хокеју на леду. Репрезентација делује под окриљем Савеза хокеја на леду Тајланда који је пуноправни члан ИИХФ од 27. априла 1989. године.


== Историја ==
Савез хокеја на леду Тајланда (тај. สมาคมกีฬาฮอกกี้น้ำแข็งแห่งประเทศไทย) примљен је у пуноправно чланство у ИИХФ-у 27. априла 1989. године. Мушка репрезентације је на међународној сцени дебитовала на Азијским зимским играма 2003. у јапанском Аоморију, где су 2. фебруара одиграли и своју прву званичну утакмицу у историји против домаћина Јапана. Тајланђани су ту утакмицу изгубили са уверљивих 0:39, баш као и утакмицу против селекције Кине (2:24) играну дан касније.
На Азијском челенџ купу дебитовали су 2008. у Хонгконгу где су заузели 4. место у конкуренцији 6 екипа, да би већ наредне године на турниру у Абу Дабију освојили и своју прву медаљу у историји — сребрну.
Године 2014, покренуто је и прво званично клупско такмичење у земљи — Хокејашка лига Бангкока — а прве ледене дворане у земљи отворене су у оквирима великиг шопинг молова у главном граду. Постојање ледених дворана у земљи и одржавање националног првенства је био и основни предуслов за учешће репрезентације на светским првенствима, а након што је тај услов задовољен репрезентација је дебитовала на Светском првенству треће дивизије 2019. у Абу Дабију. У првој званичној утакмици на СП селекција Тајланда је након продужетака победила Босну и Херцеговину резултатом 5:4, а победе против Киргистана и Кувајта на крају су биле довољне за 3. место на турниру и укупно 49. место у конкуренцији 52 тима у 2019. години.


== Резултати на светским првенствима ==


== Резултати на Азијском челенџ купу ==


== Види још ==

Светско првенство у хокеју на леду
Светско првенство у хокеју на леду - Дивизија I
Светско првенство у хокеју на леду - Дивизија II
Светско првенство у хокеју на леду - Дивизија III


== Референце ==


== Спољашње везе ==
Званични веб-сајт
Презентација на сајту ИИХФ
Презентација на nationalteamsoficehockey.com