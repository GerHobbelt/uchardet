revision: 23719679
title: Turbellaria
url: https://sr.wikipedia.org/wiki/%D0%A2%D1%80%D0%B5%D0%BF%D1%99%D0%B0%D1%81%D1%82%D0%B8_%D1%86%D1%80%D0%B2%D0%B8


---

Трепљасти црви (Turbellaria) су парафилетска група пљоснатих црва (Platyhelminthes), чије је тело покривено једнослојним трепљастим епителом помоћу кога се крећу. Воде слободноживећи начин живота највише у морима, мада има и слатководних врста као и оних које живе на влажним местима на копну. Малих су димензија, величине од неколико милиметара до неколико десетина сантиметара (60 cm), које достижу неке тропске врсте. Обично су јаких боја, а само је мали број врста беличаст или безбојан.
Тело им је листоликог облика и дорзо-вентрално је спљоштено па се на њему разликују :

трбушна страна је равна и њоме обично пузе по подлози;
леђна страна која је испупчена.
главени део на коме се налазе различити чулни органи:
чулне длачице
чулне јамице
очи
два израштаја у виду пипака (аурикуле) на којима су чулне ћелије.


== Кожно-мишићни слој и паренхим ==
Кожно-мишићни слој је изграђен од:

једнослојног, трепљастог епитела који покрива површину тела и у коме се налазе:
жлездане ћелије које луче слуз чиме се олакшава пузање по подлози; код неких врста овај слузави секрет може да служи за причвршћивање за подлогу или може да буде отрован;
ћелије са рабдитима које се сматрају посебним обликом жлезданих ћелија; рабдити су посебне штапићасте творевине које се приликом надраживања ових ћелија избацују у спољашњу средину, где у додиру са водом створе заштитни слој слузи око животиње
базалне мембране која се налази испод епитела и његов је производ; за њу се причвршћују мишићи;
мишића који су заслужни за кретање и распоређени су у неколико слојева следећим редоследом идући од базалне мембране ка унутрашњости тела:
кружни
коси
уздужниПоред ових слојевито распоређених мишића планарије имају и дорзо-вентралне мишиће који се пружају од леђне ка трбушној страни пролазећи кроз паренхим. 
Паренхим је везивно ткиво мезодермалног порекла и састоји се од:

звездастих ћелија спојених преко наставака и
течности која испуњава међућелијске просторе.Паренхимско ткиво има више улога:

транспорт хранљивих материја од црева ка унутрашњим органима процесом дифузије, пошто крвни систем није развијен;
транспорт штетних и непотребних материја које настају као производи метаболизма до екскреторних органа (протонефридија)
у њему се складиште резервне хранљиве материје;
као свако везивно ткиво даје потпору органима.


== Унутрашњи органи ==
Црево се слепо завршава у паренхиму и састоји се из предњег и средњег црева. Задње црево и анални отвор не постоје па се кроз усни отвор уноси храна и избацују несварени продукти. Ждрело, као део предњег црева, је добро развијено мишићаво и може да се избаци кроз уста и њиме ухвати плен. Средње црево је разгранато по читавом телу чиме се омогућава транспорт хране.
Дисање се обавља целом површином тела, а крвни систем није развијен. Излучивање се врши протонефридијама које се први пут у животињском свету јављају управо код планарија. 
Нервни систем се састоји од мождане ганглије и врпци које полазе од ње, дакле, врпчастог је типа. Код највећег броја врста од ганглије полази три пара врпци: трбушне, леђне и бочне.
Размножавају се на два начина:

полно, имају сложен хермафродитни полни систем; иако су хермафродити веома ретко долази до самооплођења;
бесполно – попречном деобом.Имају велику моћ регенерације па ако се тело исече на неколико делова из сваког од њих ће се комплетирати нова јединка.


== Класификација ==
Према грађи црева трепљасти црви су подељени на редове:

Acoela
Rhabdocoela
Alloeocoela
Tricladida
Polycladida
Catenulida
Haplopharyngida
Lecithoepitheliata
Macrostomida
Nemertodermata
Prolecithophora
Seriata
Temnocephalida


== Литература ==
Библиотека Планета Земља и живот на њој, Човек и животињски свет, ЗУНС и Српско биолошко друштво, Београд, 1987.
Догељ, В, А: Зоологија бескичмењака, Научна књига, Београд, 1971.
Крунић, М: Зоологија инвертебрата 1, Научна књига, Београд, 1977.
Крунић, М: Зоологија инвертебрата 2, Научна књига, Београд, 1979.
Маричек, Магдалена, Ћурчић, Б, Радовић, И: Специјална зоологија, Научна књига, Београд, 1986.
Матоничкин, И, Хабдија, И, Примц - Хабдија, Б: Бескраљешњаци - билогија нижих авертебрата, Школска књига, Загреб, 1998.
Marcon, E, Mongini, M: Све животиње света, ИРО Вук Караџић, Београд, 1986.
Радовић, И, Петров, Бригита: Разноврсност живота 1 - структура и функција, Биолошки факултет Београд и Stylos Нови Сад, Београд, 2001.
Ратајац, Ружица: Зоологија за студенте Пољопривредног факултета, ПМФ у Новом Саду и МП Stylos Нови Сад, 1995.
Петров, Бригита, Радовић, И, Миличић, Драгана, Петров, И: Општа и систематска зоологија (практикум), Биолошки факултет, Београд, 2000.


== Спољашње везе ==

BioNet škola