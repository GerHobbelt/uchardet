revision: 25694152
title: "\u0411\u043B\u0430\u0433\u043E\u0458\u0435 \u0410\u045F\u0438\u045B"
url: https://sr.wikipedia.org/wiki/%D0%91%D0%BB%D0%B0%D0%B3%D0%BE%D1%98%D0%B5_%D0%90%D1%9F%D0%B8%D1%9B


---

Благоје Аџић (Придворица, код Гацка, 2. септембар 1932 — Београд, 1. март 2012), генерал-пуковник Југословенске народне армије и Војске Југославије. У периоду од 29. септембра 1989. до 27. фебруара 1992. године обављао је дужност Начелника Генералштаба ЈНА, док је Савезног секретара за народну одбрану СФРЈ заступао у периоду од 27. фебруара до 8. маја 1992. године.


== Биографија ==
Благоје Аџић је рођен 2. септембра 1932. године у селу Придворица, општина Гацко. Чак четрдесетдва члана породице Аџић, укључујући и генералове родитеље, два брата и сестру, убиле су у покољу на Божић 7. јануара 1942. године комшије усташе муслимани.После завршетка трећег разреда Индустријске школе, завршио је Школу за активне официре везе 1953. године. Након тога Школу страних језика ЈНА — 1966, Вишу војну академију „Фрунзе” у Совјетском Савезу — 1969, Ратну школу ЈНА — 1973. и Школу општенародне одбране (данас Школа националне одбране) — 1987. године.
Обављао је следеће командне дужности: командир вода у Гарди, командант корпуса, командир чете у 166. гардијском пуку, командант Првог и Трећег пешадијског батаљона Четвртог пролетерског пешадијског пука, командант 168. пешадијског пука, командант 168. пешадијске бригаде, командант 25. и 26. пешадијске дивизије, и командант 52. корпуса.Налазио се и на месту помоћника начелника Штаба дивизије за обавештајне послове, начелника Штаба Шеснаестог пешадијског пука, начелника Штаба и уједно заменика команданта 41. пешадијске дивизије и начелника Штаба 52. корпуса.Постао је заменик команданта Седме армије 1986. године и на тој дужности био до 1987, те заменик Начелника Генералштаба Оружаних снага СФРЈ до 1989.
За Начелника Генералштаба Оружаних снага СФРЈ именован је 29. септембра 1989. године, и на тој дужности био до 27. фебруара 1992. године.
Заступао је Савезног секретара за народну одбрану СФРЈ у периоду 27. фебруар — 8. мај 1992.
У чин генерал-мајора унапређен је 1982, генерал-потпуковника 1987, и генерал-пуковника ЈНА 1989. године.
Одликован је Орденом заслуга за народ са златном звездом и многобројним војним одликовањима, међу којима су — Орден за војне заслуге са великом звездом, Орден народне армије са златном звездом, Орден за војне заслуге са златним мачевима, Орден народне армије са сребрном звездом и Орден за војне заслуге са сребрним мачевима.
Генерал Аџић је умро у Београду, 1. марта 2012. године. Сахрањен је уз војне почасти у присуству супруге, чланова најуже родбине, колега и пријатеља на Централном гробљу у Београду, 3. марта 2012. године.


== Референце ==


== Литература ==


== Спољашње везе ==
Говор генерал-пуковника ЈНА Марка Неговановића на сахрани генерала Аџића