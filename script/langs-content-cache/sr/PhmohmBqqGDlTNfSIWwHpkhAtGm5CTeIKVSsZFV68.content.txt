revision: 24007751
title: "\u0417\u0430\u043A\u0430\u0441\u043D\u0435\u043B\u0438 \u043F\u0443\u0431\u0435\
  \u0440\u0442\u0435\u0442"
url: https://sr.wikipedia.org/wiki/%D0%97%D0%B0%D0%BA%D0%B0%D1%81%D0%BD%D0%B5%D0%BB%D0%B8_%D0%BF%D1%83%D0%B1%D0%B5%D1%80%D1%82%D0%B5%D1%82


---

Закаснели или одложени пубертет је стање у коме не долази до психичко-физичког развоја и знакова пубертета пре 15. године живота. Испољава се далеко чешће код дечака него код девојчица.
Узроци могу бити генетички (наследни), или су повезани са променама на нивоу хипоталамуса, односно хипофизе.


== Клиничка слика ==
Клиничка слика зависи од времена када се поремећај испољава. Обично је реч о дечацима који су и у годинама пре пубертета испољавали општи успорени телесни развој са споријим ницањем и сменом зуба, нижим растом, често споријим психичким сазревањем, а некада и склоношћу гојазности. С обзиром да код њихових вршњака између 12. и 14. године долази до наглог пораста телесне висине и појаве знакова полног сазревања, дечаци са закаснелим пубертетом постају у том добу нарочито упадљиви по свом нижем расту и изостанку знакова пубертета. Таква ситуација може бити узрок значајних емоционалних и психичких проблема. Обично се у узрасту од 16. до 18. године запажа спонтана појава знакова пубертета, при чему је ток полног сазревања, као и коначна висина, углавном у границама нормале.
Закаснели пубертет код девојчица, тј. изостанак полног сазревања у узрасту 10-12. године, захтева знатно већу пажњу и обазривост, јет постоји могућност да је реч о неком облику примарног или секундарног хипогонадизма (недовољне развијености полних жлезда).


== Дијагноза и лечење ==
Дијагноза се поставља на основу анамнезе (породична анамнеза), клиничке слике, објективног прегледа и одређивања нивоа хормона.
Дечаци и девојчице са фамилијарним типом закаснелог пубертета без терапије у каснијем периоду постижу пуну зрелост и најчешће су вишег раста. Код другог типа закаснелог пубертета се лечи основно обољење.


== Извори ==
Закаснели пубертет, Приступљено 28. 8. 2010. на основу дозволе.