revision: 25469794
title: "\u0413\u0435\u043D\u0447\u0438\u045B\u0435\u0432\u0430 \u043A\u0443\u045B\u0430\
  \ \u0443 \u0411\u0435\u043E\u0433\u0440\u0430\u0434\u0443"
url: https://sr.wikipedia.org/wiki/%D0%93%D0%B5%D0%BD%D1%87%D0%B8%D1%9B%D0%B5%D0%B2%D0%B0_%D0%BA%D1%83%D1%9B%D0%B0_%D1%83_%D0%91%D0%B5%D0%BE%D0%B3%D1%80%D0%B0%D0%B4%D1%83


---

Генчићева кућа у Београду, налази се у Крунској улици 51 и представља непокретно културно добро као споменик културе.


== Архитектура ==
Кућа је подигнута као породична кућа Ђорђа Генчића, индустијалца и политичара, сведока и актера у политичком животу Србије у последњим деценијама 19. века.
Подигнута је између 1927. и 1929. године, према пројекту архитекте Драгише Брашована који је почетком двадесетих година 20. века прешао из Будимпеште у Зрењанин и Београд. Са колегама Миланом Секулићем и М. Петровићем - Обућином основао је пројектантско-извођачки биро „Архитект“. Брашован је пре ове виле пројектовао и реализовао неколико запажених објеката који су га учинили веома познатим градитељем приватних кућа у Београду, а и шире.
Генчићева вила налази се на углу улица Проте Матеје и Крунске улице. Зидање зграде започето је у јуну 1927. године, а завршено је децембра 1929. Зграда је конципирана је као грађевина кубичног волумена, са академски рашчлањеном фасадом, којом доминира улазни део, решена у форми тријумфалног лука. По својим карактеристикама, зграда припада групи објеката на којима је архитекта Брашован започео процес постепеног модернизовања академских форми, који се пре свега огледа у истом третману свих фасада грађевине. Фасада је оживљена правилним распоредом прозорских ниша и паровима удвојених стубова са јонским капителима. Равнотежом маса и сведеношћу декорације наговештено је приближавање модерном архитектонском изразу.
Када је реч о ентеријеру, у приземљу се налазила трпезарија, кухиња, салон и други простори за пријем гостију. На спрату су биле собе за спавање, кабинет за рад и купатило. Све просторије су груписане око централног хола окренутог ка улици Проте Матеје, а својом висином обухватао је и први спрат. Извођење радова било је поверено бироу инж. Милана Јовановића и Радомира Златичанина. Првобитни пројекат је у току грађења мењан, највише због тога што је локација објекта била у извесном нескладу са улазним партијама које су захтевале већу предбашту. Зграда је до пред Други светски рат била приватна породична кућа. У фебруару 1940. у њој је отворен Институт за италијанску културу, са јавно доступном библиотеком, предавањем га је отворио италијански министар образовања Ђузепе Ботаи.


== Музеј Николе Тесле ==

Од 1952. године у згради је смештен Музеј Николе Тесле, посвећен животу и делу чувеног светског научника. Музеј чува обимну Теслину научну и личну заоставштину.


== Види још ==
Списак споменика културе у Београду


== Извори ==


== Спољашње везе ==

Александар Кадијевић, Драгиња Маскарели: О архитектури Генчићеве куће, Наслеђе, број 5, 2004. године
Републички завод за заштиту споменика културе - Београд
Листа споменика
Генчићев дворац споменар („Вечерње новости“, 19. септембар 2014)
Републички завод за заштиту споменика културе-Београд/База непокретних културних добара