revision: 25931226
title: Folsomides mosambicensis
url: https://sr.wikipedia.org/wiki/Collembola


---

Skokuni (lat. Collembola) je red koji broji oko 8000 opisanih vrsta i kao takav najbrojniji je red koji pripada klasi Entognatha. Ime ovog reda potiče od latinske reči collum, što u prevodu znači vrat. Većina ovih insekata ima glavu koja je jasno izdvojena peteljkastim vratom. Domaći naziv, skokuni, dobili su zbog posebnog aparata koji se nalazi na abdomenu i uz pomoć koga skaču. Kao i drugi predstavnici klase Entognatha i skokuni su primarno beskrilni. Odlikuju se nizom primitivnih karakteristika kao što su odsustvo trahejnog sistema i Malpigijevih sudova, a ekskreciju obavljaju preko masnog tkiva. Razvijaju se protomorfozom, iz jaja se legu mladi sa potpunim brojem segmenata, a do polne zrelosti se presvlače više puta. Collembola su sitni insekti, veličine od 0,25–6 mm. Žive na sličnim mestima kao i proture, s tim što neke vrste naseljavaju i gnezda mrava i termita, kao i površinu slatkih, brakičnih i slanih voda.


== Morfologija ==
Telo ovih organizama je izduženo, larvoliko i loptasto i karakteriše ih prekrivenost dlačicama i ljuspicama.
Glava je kod većine prognatna i na njoj se nalaze antene od 4-6 segmenata. Vrste koje žive na zemlji imaju po par očiju, a kod nekih su one u vidu agregacija ocela. Terestrične imaju slabo razvijene oči, neke vrste i redukovane. Većina vrsta kolembola iza antena ima tzv. postantenalni organ tj. čulo koje percipira hemijske draži i vlažnost. Usni aparat im je prilagođen za grickanje, retko za bodenje i sisanje i uvučen je u glavenu kaspusu tj. entognatan je. Najčešce se hrane biljnim delovima, polenom. hifama i gljiva.
Grudi tj. toraks nije jasno odvojen od abdomena. Torakalni segmenti su međusobno slični i na njima se nalaze noge, u okviru kojih su tibije srasle sa tarzusima.
Kolembole su jedini insekti kod kojih je trbuh građen od 6 segmenata. Na prvom segmentu se nalazi posebna struktura tuba (collophor). Pretpostavlja se da je nastao srastanjem prvih abdominalnih ekstremiteta. Ima značajnu ulogu u respiraciji i apsorpciji vlage. Na trećem segmentu se nalazi struktura koja se naziva hamula (retinaculum). Retinaculum se sastoji od osnove (corpus) i parnih nastavaka rami. Na četvrtom segmentu se nalazi struktura štapićastog oblika koja se naziva furca. Furca i hamula čine aparat za skakanje, zbog toga su ovi organizmi dobili naziv skokuni. Kada je jedinka u mirovanju furca je položena imeđu rama, a kada se kontrahuju mišići abdomena furca se oslobađa, oslanja vrhom o podlogu i katapultira jedinku napred. Pored ove dve strukture u skakanju važnu ulogu ima i tuba jer luči telesnu tečnost kojom se jedinka pripoji za podlogu. Kod vrsta koje žive dublje zemljištu strukture za skakanje su redukovane.


== Rasprostranjenje ==
Skokuni naseljavaju sve regione sveta, ima ih čak i na Arktiku i Antarktiku. Pretežno žive u ekološkim nišama gde je vlažnost velika, a najbrojniji su u površinskom sloju zemljišta i u stelji. Vrste koje žive na površini zemljišta su kriptično obojene, dok su terestrične depigmentisane. Kolembola su glavna komponenta zemljišne faune i neke vrste imaju veoma aktivnu ulogu u transformaciji raspadajuće vegetacije u humus. Sminthurus viridis je poznata fitofagna vrsta koja se hrani mahunarkama. U proleće se može primetiti na površini slatkih voda vrsta Podura aquatica. Uglavnom su kolembole slobodno živeći organizmi, a samo neke vrste su pseudoparaziti na ljudima gde izazivaju dermatozu kože. Najpoznatiji pseudoparaziti na čoveku su Orchesella cincta, Orchesella albosa, Hypogastrura manubrialis i druge.


== Sistematika ==

U okviru reda Collembola se izdvajaju dva poreda Arthropleona i Symphypleona, a neki entomolozi ih klasifikuju u 4 podreda (Artropleona, Neoarthropleona, Metaxypleona, Symphypleona) sa 17 familija.Vrste podreda Arthropleona imaju izduženo telo sa jasno odvojenim toraksom od abromena. Ovaj podred obuhvata sledeće familije Poduridae, Onychiuride, Isotomidae, Entomobrydae i Tomoceridae. Vrste iz familije Poduridae kao što je Podura aquatica imaju 8 ocela sa svake strane glave i nemaju postantenalne organe. Vrste iz familije Onychiuridae imaju pseudokule na toraklanim i abdominalnim tergitima i imaju postantenalni organ. Vrste iz familije Isotomidae imaju telo bez ljuspica, ali imaju čekinje. Neke vrste iz ove familije se mogu naći i u snegu. Entomobryidae su skokuni sa ljuspicama i njhov četvrti segment je obično mnogo krupniji od trećeg. Tomoceridae imaju telo koje je uvek prekriveno ljuspicama i imaju duge antene.
Vrste iz podreda Symphypleona imaju loptasto telo i poznata je familija Sminthuride. Vrste iz ove familije imaju kratko telo, a segmenti abdomena su srasli. Jedine su kolembole koje imaju traheje. Obuhvata veliki broj vrsta koje se hrane biljkama i nanose štetu poljoprivrednicima. Poznate su vrste Sminthurus viridis i Sminthurus fuscus. Na krompiru se može naći vrsta Bourletiella lutea koja ima žućkasto telo.


=== Spisak vrsta ===


== Vidi još ==
Artropoda
Hexapoda
Insecta


== Reference ==


== Literatura ==
Gillott, Cedric (2005). „Apterygote hexapods”. Entomology (3rd изд.). Berlin: Springer. стр. 113-125. ISBN 978-0-306-44967-3. doi:10.1007/1-4020-3183-1_5. 
Tomanović, Ž.; Žikić, V.; Petrović, A. (2008). Sistematika i filogenija beskičmenjaka. Beograd: Biološki fakultet, Univerzitet u Beogradu.
Brajković, M.; Ćurčić, S. (2008). Opšta entomologija. Beograd: Biološki fakultet, Univerzitet u Beogradu.
Brajković, M. (2004). Zoologija invertebrata II. Beograd: Zavod za udžbenike i nastavna sredstva.


== Spoljašnje veze ==

Checklist of the Collembola of the World
Summary information about the distribution and ecology of Collembola (springtails) in the UK and Ireland Архивирано на сајту Wayback Machine (22. април 2019)
General information on Collembola
General information on Collembola
A small lecture from Steve Hopkin
General information on Collembola, with many macrophotographs from Dutch springtails
Collembola species currently recorded from South Africa