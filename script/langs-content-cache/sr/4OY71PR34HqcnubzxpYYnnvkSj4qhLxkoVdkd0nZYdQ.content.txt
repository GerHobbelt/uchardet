revision: 23241735
title: "\u0426\u0440\u043A\u0432\u0430 \u0421\u0432\u0435\u0442\u043E\u0433 \u041F\
  \u0440\u0435\u043E\u0431\u0440\u0430\u0436\u0435\u045A\u0430 (\u0421\u0430\u0440\
  \u0430\u0458\u0435\u0432\u043E)"
url: https://sr.wikipedia.org/wiki/%D0%A6%D1%80%D0%BA%D0%B2%D0%B0_%D0%A1%D0%B2%D0%B5%D1%82%D0%BE%D0%B3_%D0%9F%D1%80%D0%B5%D0%BE%D0%B1%D1%80%D0%B0%D0%B6%D0%B5%D1%9A%D0%B0_(%D0%A1%D0%B0%D1%80%D0%B0%D1%98%D0%B5%D0%B2%D0%BE)


---

Храм Преображења Господњег (црква на Старој станици) је храм Српске православне цркве који се налази у Пофалићима у Новом Сарајеву, те је једина српска православна црква у општини Ново Сарајево. Припада дабробосанској митрополији.
Овај храм је пројектовао професор Александар Дероко. Темељ је освећен 7. августа 1938, а храм је завршен 1940. године - освећен је у недељу 8. септембра те године. Присутно је било преко 50.000 верника. Освећење је извршио патријарх српски Гаврило (Дожић) уз саслужење митрополита дабробосанског Петра, епископа жичког Николаја Велимировића, епископа зворничко-тузланског Нектарија, епископа захумско-херцеговачког Николаја и више свештеника и ђакона оба реда. Кум цркве је био В. Тодоровић, индустријалац из Сарајева, а кум звона Д. Нешковић. При овом храму су служили следећи свештеници: Замфир Миличевић, Јован Марјановић, Јован Шкаљак, Вељко Шкаљак, Војислав Чаркић, Лазар Васиљевић, протосинђел Авакум Росић, Јадран Даниловић.
У току рата у Босни и Херцеговини (1992–1995), храм је значајно оштећен. Након рата почела је обнова крова и поправка других оштећења. Године 2004. започело се с новим живописањем унутрашњости храма.
Храм је само од 2001. до 2010. године тридесетак пута био нападан од стране вандала.Пројекат цркве првобитно је намењен за изградњу српске православне цркве у Сплиту, али је искориштен за изградњу ове цркве.


== Напади на цркву Преображења Господњег ==
Од завршетка ратних сукоба до 2016. године евидентирано је више од четрдесет напада на православну цркву Преображења Господњег у Сарајеву. Већина напада је остала нерасвијетљена а починиоци су прошли некажњени. 
У јуну 2010. године, непознати починиоци покушали су да обију храм у Пофалићима.У јулу исте године, вандали су разбили рефлектор који је освјетљавао прочеље храма и црквено двориште. Поред рефлектора, разбијени су и црепови намијењени за реконструкцију крова.У јануару 2012. године непознати мушкарац са ножем у руци насрнуо је на радницу у цркви Преображења Господњег, након што га је спријечила да однесе вриједне иконе и новац из црквене касе. 
Крајем марта 2016. године, непознати починиоци из цркве Преображења Господњег украли су икону Богородице.Део православне цркве Преображења Господњег у строгом центру Сарајева запаљен је 21. августа 2016. тако што је кроз прозор убачена запаљива материја. Починилац је убрзо откривен и приведен и против њега је отворена истрага. Црква је и раније била на мети пљачкаша, а 2016. године у два наврата из ње су украдене иконе.


== Галерија ==

		


== Види још ==
Саборна црква у Сарајеву
Стара српска православна црква на Башчаршији


== Референце ==


== Литература ==
Чланак је преузет са званичног сајта митрополије дабробосанске са ове странице, уз дозволу


== Спољашње везе ==
Чланак о храму на сајту митрополије дабробосанске
Стара црква: Освећење Преображењске цркве у Сарајеву, (7. 9. 1940. год.) (језик: српски)