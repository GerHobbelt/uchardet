revision: 25912400
title: "\u0408\u0443\u0440\u0430"
url: https://sr.wikipedia.org/wiki/%D0%88%D1%83%D1%80%D0%B0


---

Јура је геолошка периода мезозоика, која је трајала од 206 до пре 144 милиона година, односно од краја тријаса до почетка креде. У доба јуре почеле су да се стварају континенталне масе какве ми данас познајемо. Развијао се живот у мору, а на копну су почеле да расту папрати, маховине и зимзелене биљке. Јура је позната и као доба које је погодовало изузетном развоју диносауруса.
Прелаз Тријас-Јура обележен је масовним изумирањем врста.


== Подела ==
Већина геолога у свету данас признаје и примењује поделу јуре на три епохе:

Доња (рана) јура (Лијас)
Средња јура (Догер)
Горња (касна) јура (Малм)Ранији називи епоха у јури су: црна јура (Лијас), мрка јура (Догер) и бела јура (Малм).
Званична подела према ICS:


== Палеогеографија ==
Током јуре океани су били много пространији него у тријасу. Ниво јурских океана се подигао и поплављени су велики делови континента. Плитка епиконтинентална мора излила су се из Тестиса и прото Атлантика и раширила се по Европи.
За време доње јуре, суперконтинент Пангеа се раздвојио на Северну Америку, Еуразију и Годнвану. Међутим, рани Атлантски и Тетис океани били су релативно уски. У касној јури се јужни континент Гондвана почео распадати те како се Тетис затворио, тако је настао басен Неотетис. Клима је била топла без доказа о глацијацији. Исто као и у тријасу, изгледа да није било копна на половима, исто као ни великих поларних капа. Постоји богатство геолошких података о јури у Европи, где се морски талози могу пронаћи дуж обала. Плитко море (епиконтинентално море) је било смештено у данашњим равницама САД и Канаде. Већина јурских наслага у САД су континенталне. Важне јурске наслаге постоје у Русији, Индији, Јужној Америци, Јапану, Аустралазији и Великој Британији.


== Фауна ==


=== Водене и морске животиње ===
У топлим тропским морима дошло је до праве експанзије фитопланктона. Ту спадају динофлагелати, коколитофориди и велика група једноћелијских алги. У новим врстама и фамилијама процват доживљавају и фораминифере и амебе, први пут од перма. Такође, шкољке, пужеви и брахиоподни љускари постају честа појава у морима.
За време јуре, „највиши“ облици живота у морима су биле рибе и морски рептили. У ове друге су спадали ихтиосаури, плезиосаури и морски крокодили из породица Teleosauridae и Metriorhynchidae.
У свету бескичмењака, појавило се неколико нових група:

планктонска фораминифера и калпионелиди, који су од велике важности за стратиграфију;
рудисти, гребенска варијанта шкољке;
белемнити - род Balemnites и Megateuthis; и
брахиоподе из група terebratulida и rinchonelidaАмонити (ољуштурени главоношци) били су посебно распрострањени и формирали 62 биозоне. Најзначајнији родови: Psiloceras, Arietites, Hidroceras, Pleydelia, Garantiana, Parkinsonia, Macrocephalites, Perisphinetes, Aspidoceras, Ataxioceras и др.
Остаци ових организама, заједно са другим безбројним микроорганизмима тонули су на дно кад угину и затим се претварали у наслаге нафте, које данас има у Северном мору и уз источну обалу Мексика.


=== Копнене животиње ===
Крупни диносаури су били доминантни током јурске периоде.
На копну су велики архозаури остали доминантни међу гмизавцима. Јура је била златно доба за сауроподе - Camarasaurus, Diplodocus, Brachiosaurus, и многе остале који су се појавили касније током ове периоде. Ти биљоједи су били огромне тежине и представљали су огромно оптерећење за вегетацију. Број тих биљоједа су држали под контролом разни диносаури месождери (тероподи), од малих и лаких целопфизида, компсогнатида и орнитолестида, до крупних (од неколико стотина килограма до неколико тона) дилофосаурида, кератосаура, торвосауроида, и алосаурида. Неки од мањих месождера су добили перје и полетели као што су археорнити или праптице.
У слојевима горње јуре први пут се јављају птице које имају особине гмизаваца и птица - Arhepteryx.


== Види још ==
Мезозоик
Тријас
Креда
Геохронологија


== Референце ==


== Литература ==


== Спољашње везе ==

Examples of Jurassic Fossils
Jurassic (chronostratigraphy scale)
Jurassic fossils in Harbury, Warwickshire
Jurassic Microfossils: 65+ images of Foraminifera