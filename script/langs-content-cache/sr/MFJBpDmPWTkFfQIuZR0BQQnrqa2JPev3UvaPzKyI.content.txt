revision: 25939602
title: "\u041A\u043E\u0441\u043E\u0432\u043E \u0438 \u041C\u0435\u0442\u043E\u0445\
  \u0438\u0458\u0430 \u0443 \u0441\u0440\u043F\u0441\u043A\u043E-\u0430\u0440\u0431\
  \u0430\u043D\u0430\u0448\u043A\u0438\u043C \u043E\u0434\u043D\u043E\u0441\u0438\u043C\
  \u0430"
url: https://sr.wikipedia.org/wiki/%D0%9A%D0%BE%D1%81%D0%BE%D0%B2%D0%BE_%D0%B8_%D0%9C%D0%B5%D1%82%D0%BE%D1%85%D0%B8%D1%98%D0%B0_%D1%83_%D1%81%D1%80%D0%BF%D1%81%D0%BA%D0%BE-%D0%B0%D1%80%D0%B1%D0%B0%D0%BD%D0%B0%D1%88%D0%BA%D0%B8%D0%BC_%D0%BE%D0%B4%D0%BD%D0%BE%D1%81%D0%B8%D0%BC%D0%B0


---

Косово и Метохија у српско-арбанашким односима : студије и чланци је стручна монографија Душана Т. Батаковића, објављена 1991. године у издању "Јединства" из Приштине и "Дечјих новина" из Горњег Милановца.


== О аутору ==

Душан Т. Батаковић (1957—2017) је био историчар и дипломата, директор Балканолошког института САНУ, некадашњи амбасадор у Грчкој, Канади и Француској, саветник председника Србије, члан Државног преговарачког тима о будућем статусу Косова и Метохије, шеф делегације Србије при Међународном суду правде у Хагу. Био је члан Светске академије уметности и науке, са седиштем у Цириху, потпредседник светске Асоцијације за балканолошке студије са седиштем у Букурешту, председник Националног комитета AIESEE за Србију.Завршио је студије историје на Филозофском факултету 1982. и магистрирао 1988, а докторирао је 1996. године на Сорбони у Паризу.Батаковић је аутор, коаутор и приређивач двадесетак књига и преко 170 чланака и студија на српском, француском и енглеском језику. Књиге су му превођене на руски, румунски, корејски и албански језик. За заслуге у научном раду одликован је француским орденом Академске палме у рангу официра (2010).


== О књизи ==
Косово и Метохија у српско-арбанашким односима је збирка студија и чланака састављена од радова насталих током осам година, у периоду од 1985. до 1990. године, који су објављивани по стручним историјским часописима и зборницима радова с научних скупова. Аутор је у њима устраживао српско-арбанашке односе у 19. и почетком 20. века. Сакупљене на једном месту, у књизи, ове студије и чланци, имају за циљ да, посредством обраде разних проблема, читаоцу прикажу разноврсну и слојевиту прошлост области које у српској историји заузимају посебно место. Посебан акценат је стављен на оне аспекте историје Косова и Метохије који су, у научној јавности различито тумачени, или, најчешће и оспоравани. Посебну вредност књиге има уводна студија: Косово и Метохија: Поглед у прошлост заветне земље, где се обрађују историјски процеси од средњега века до данашњих дана, од успона у средњем веку, када Косово и Метохија постају средиште политичког, културног и духовног живота средњовековне Србије, преко османског раздобља када, под штитом ислама, почиње постепено насељавање Арбанаса (српско историјско име за Албанце) са албанских висоравни у плодне котлине Метохије, а потом и Косова, па све до турбулентних конфликата, националних и идеолошких, у тек прохујалом веку.Батаковић посебно обрађује раздобље у којем су Арбанаси, вољом Османлија, преузели доминантну политичку улогу на простору данашње покрајине, истискујући, на један систематичан начин, а уз благослов Високе Порте у Цариграду, домородачко српско становништво, путем прогона и терора који посебно узима маха од времена стварање Албанске (Призренске) лиге 1878. године. У тим демографским процесима, аутор види један од главних узрока каснијих крупних верских и националних сукоба између ова два народа, који ни до данас нису превладани. Следи анализа српско-арбанашких односа током балканских и Првог светског рата, када је, уз тешко бреме сукоба из прошлости, ипак било озбиљних покушаја да се односи између Срба и Арбанаса, а посебно после стварања Албаније у новембру 1912, уреде на новим основама. Показао је потом како је непревазиђени национални сукоб, стално потпириван са стране, онемогућио да Срби и Албанци, ни у међуратном периоду, не нађу трајније основе за међусобну сарадњу, него да и даље, уз непрестане стране подстицаје, тону у спиралу узајамних сукоба, пре свега око Косова и Метохије.


== Садржај ==
Књига садржи следеће целине и поглавља:
Косово и Метохија: поглед у прошлост заветне земље - предговор енглеском издању монографије Р. Петровић и М. Благојевић о сеобама Срба и Црногораца с Косова и Метохије.
Косовско предање у историји Срба на Косову и Метохији у 19. веку - реферат на међународном научном скупу у Химелстиру.
Францизи о Старој Србији - реферат поднет децембра 1989. године на међународном скупу Југословенско-француски односи.
Основе арбанашке превласти на Косову и Метохији - претходно објављено у часопису Идеје, бр. 5-6 (1987), стр.34-44.
Меморандум Срба из Старе Србије и Македоније Конференцији мира у Хагу 1899. - претходно објављено у "Прилози за књижевност, језик и фолклор", књ. LIII-LIV (1987-1988), стр.117-183.
Покушај отварања српског конзулата у Призрену 1898-1900. - претходно објављено у "Историјски часопис", књ. XXXI (1984), стр. 249-259.
Истрага оружја у Ибарском Колашину - претходно објављено у "Косовско-метохијски зборник", САНУ, књ. 1, (1990), стр. 269-283.
Погибија руског конзула Г.С. Шчењрбине у Митровици 1903. - претходно штампано у "Историјски часопис", књ. XXXIV (1987), стр.309-325.
Ослобођење Косова и Метохије - није до објављивања књиге објављивано
Есад-паша Топтани и Србија 1912-1915. - саопштење поднето децембра 1985. на научном скупу "Србија 1915. године", објављено у истоименом зборнику радова у издању Историскјог института, књ. 4, (1986), стр. 299-327.
Ахмед-паша Зогу и Србија 1915-1916. - објављено у Зборнику радова Историјског института, књ. 5, "Србија 1916. године", (1987), стр. 165-177.
Есад-паша Топтани, Србија и албанско питање 1916-1918. - сопштено на научном скупу "Србија 1918. године и стварање југословенске државе", децембра 1988, објављено у истиоменом Зборнику радова Историјског института, књ. 7, (1989), стр. 345-364.
Српско-арбанашки спорови око разграничења и арбанашка емиграција с Косова и Метохије 1918-1920. - објављено у Зборнику радова Историјског института, књ. 8, "Србија на крају Првог светског рата", (1990), стр. 35-49.За друго издање књиге које објављено 2006. године додати су следећи прилози:

Сећање генерала Драгутина Милутиновића на командовање Албанским трупама 1915. године
Подаци Српских војних власти о арбанашким првацима


== Види још ==
Косово и Метохија


== Референце ==


== Литература ==


== Спољашње везе ==
Косово и Метохија у српско-арбанашким односима / Душан Т. Батаковић - plus.cobiss.net
Kosovo i Metohija u srpsko-arbanaškim odnosima
[https://www.knjizara.com/Kosovo-i-Metohija-u-srpsko-arbanaskim-odnosima-Dusan-T-Batakovic-114751 Kosovsko troknjižje -Kosovo i Metohija u srpsko-arbanaškim odnosima / Dečansko pitanje / Kosovo i Metohija - istorija i ideologija, Dušan T. Bataković]

Косово и Метохија у српско – арбанашким односима – Душан Т. Батаковић