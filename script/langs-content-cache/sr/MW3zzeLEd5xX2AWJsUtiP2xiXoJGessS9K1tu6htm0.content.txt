revision: 25944417
title: "\u0414\u0440\u0430\u0433\u0430\u043D \u041D\u0438\u043A\u043E\u043B\u0438\u045B"
url: https://sr.wikipedia.org/wiki/%D0%94%D1%80%D0%B0%D0%B3%D0%B0%D0%BD_%D0%9D%D0%B8%D0%BA%D0%BE%D0%BB%D0%B8%D1%9B


---

Драгослав Драган Николић (Београд, 20. август 1943 — Београд, 11. март 2016) био је југословенски и српски филмски, телевизијски и позоришни глумац. Због стила глуме је од стране обожавалаца окарактерисан као Шмекер са карактером господина.


== Биографија ==
Рођен је у породици Душана (пореклом из Берана) и мајке Јелене (пореклом из Јагодине). Николићеви преци су се у прошлости презивали Живковићи, али је његов деда Радоња променио породично презиме по прадеди Николи. Његово крштено име је Драгослав међутим током целог живота био је познат као Драган због једног неспоразума. Старији брат му се звао Мирослав и он му је био узор. Одрастао је на Црвеном крсту. 
Након завршене основне школе уписао је Четрнаесту београдску гимназију коју није завршио јер се пребацио у Другу економску школу. После две године проведене у средњој школи полагао је и положио пријемни испит на Академији за позориште, филм, радио и телевизију и тада као седамнаестогодишњак био најмлађи студент. Дипломирао је на Факултету драмских уметности у Београду.


== Лични живот ==
Глумицу Милену Дравић упознао је 1969. године на снимању филма Хороскоп. Венчали су се тајно, 1972. године у паузи током снимања филма Како су се волеле две будале. Брак су склопили у Градској управи Врачар, а кума са венчања била им је глумица Сека Саблић, коју је Николић познавао са Академије за позориште, филм, радио и телевизију.
Заједно су глумили у великом броју филмова, као и у многим телевизијским серијама. Нису имали деце.


== Филмска каријера ==

Филмску каријеру отпочиње 1964. године мањом улогом у филму "Право стање ствари", тада је потписан крштеним именом Драгослав Николић. Заслуге за измену надимка на месту имена дугује грешци на крају телевизијске серије "Довољно је ћутати" из 1965. године када му је у кајрону за улоге уместо имена стављен надимак који ће обележити његову каријеру.Прву значајнију главну улогу остварио је улогом сезонског радника лабилног морала који погине, а да није нашао своје место у друштву и у животу (особине и многих његових каснијих ликова) у филму "Кад будем мртав и бео" (1967) Живојина Павловића, за коју је (с оном у филму "Три сата за љубав", (1968) Ф. Хаџића) награђен дипломом на фестивалу у Пули 1968. Глумачко сазревање, са низом успелих креација ликова из своје генерације, доноси му 1985. Октобарску награду града Београда за „креативну способност да узбудљиво предочи лик великог психолошког распона“ (улога насилника Гаре у филму "Живот је леп" Боре Драшковића).

Главне и веће споредне улоге остварио је у више од тридесет филмова; истичу се још „Хороскоп“ (Б. Драшковић, 1969); „Бубе у глави“ (М. Радивојевић, 1970), „Улога моје породице у светској револуцији“ (Б. Ченгић, 1971), "Млад и здрав као ружа" (Ј. Јовановић, 1971), „Без речи“ (М. Радивојевић, 1972, Цар Константин у Нишу), „Кичма“ (В. Гилић, 1975), "Национална класа" (Г. Марковић, 1979, Цар Константин), "Ко то тамо пева" (С. Шијан, 1980), „Бановић Страхиња“ (В. Мимица, 1981), где је за улогу турског пљачкаша Алије награђен Златном ареном у Пули, „Сезона мира у Паризу“ (П. Голубовић, 1981), „Нешто између“ (С. Карановић, 1983), "Балкан експрес" (Б. Балетић, 1983), „Обећана земља“ (В. Булајић, 1986), "Последњи круг у Монци" (А. Бошковић, 1989), "Оригинал фалсификата" (Д. Кресоја, 1991).
Наступа и у кратким играним филмовима те на телевизији; велику популарност код млађе публике донео му је лик Прлета из филмова и телевизијских серија "Отписани" (1974) и "Повратак отписаних" (1976), режисера Александра Ђорђевића, а истакао се и у серији шоу програма "Образ уз образ", заједно са супругом Миленом Дравић.
Године 2000. додељена му је Награда „Павле Вуисић“, која се додељује глумцу за животно дело.Од септембра 2011. до 2013. године, био је водитељ популарног светског квиза „Мултимилионер“ на ТВ Пинк. Са супругом Миленом Дравић је снимио осредњи број реклама за Гранд кафу.


== Позориште ==

Каријеру је започео у позоришту "Бошко Буха", затим каријеру наставио у Београдском драмском позоришту и Атељеа 212, у којем је од 1969. тумачио велики број улога, изградио је и врло успешну позоришну каријеру. Године 1969. у мјузиклу "Коса" тумачи лик Бергера. У сезони 1982/83. учествовао је улогом лопова Васке Пепела у драми „На дну“ Максима Горког у експерименту румунског редитеља Л. Пинтилијеа, у париском -''Theatre de la Ville'' Исуса Христа, у Мајстору и Маргарити М. А. Булгакова у режији М. Сербана. У Југословенском драмско позоришту 1996. године играо је у представи Буре барута, у улози Ђорета.


== Болест и смрт ==
Крајем 2014. године је примљен у болницу због проблема са дигестивним трактом а оперисан је у фебруару 2015. године. Стање му се нагло погоршало у мају 2015. године због проблема са плућима.
Септембра 2015. године, опорављао се у Врњачкој Бањи више од три недеље, али је касније отишао у Сокобању у којој је врло кратко био.  Крајем јануара 2016. године поново погоршало здравствено стање. Преминуо је 11. марта 2016. године након дуге и тешке болести на Војномедицинској академији у Београду. Комеморација поводом смрти доајена српског глумишта одржана је 14. марта у препуној дворани Атељеа 212 на сцени "Мира Траиловић". Од драгог колеге и пријатеља опростили су се Раде Шербеџија, Драган Бјелогрлић, Јелисавета Сека Саблић, Радослав Зеленовић, Војислав Брајовић и др. Сахрањен је истог дана у Алеји заслужних грађана на Новом гробљу у Београду.


== Награде и признања ==

По њему је у мају 2016. назван биоскоп у склопу установе културе „Пароброд“. Њему је посвећена монографија „Господин мангуп” објављена 2017. године. У Врњачкој Бањи му је октобра 2017. године подигнут споменик у природној величини.
Добитник је свих значајних филмских награда.

Златна медаља за заслуге - за изузетне заслуге и постигнуте резултате у културним делатностима, поводом Дана државности Републике Србије (2015)
Награда Павле Вуисић за животно дело на 35. Филмским сусретима у Нишу (2000)
Октобарска награда града Београда за улогу у филму Живот је леп (1985)
Златна арена за најбољу главну мушку улогу за улогу у филму Бановић Страхиња на 28. Филмском фестивалу у Пули (1981)
Награда Цар Константин за улогу у филму Без речи на 7. Филмским сусретима у Нишу (1972)
Награда Цар Константин за улогу у филму Национална класа на 14. Филмским сусретима у Нишу (1979)
Повеља за мушку улогу за улоге у филмовима Балкан експрес и Нешто између на 18. Филмским сусретима у Нишу (1983)
Награда Златни печат Југословенске кинотеке, Београд (2013)
Награда „Живојин Жика Павловић“, за афирмацију српског филма на Лесковачком интернационалном филмском фестивалу (2014)
Изванредна награда за глуму на фестивалу Земун фест Београд (1996)
Плакета „Љубиша Јовановић“ на Позоришним свечаностима „Љубиша Јовановић“ у Шапцу (1996)
Story award, награда за најхаризматичнијег мушкарца 2009. године


== Филмографија ==


== Театрографија ==
У позоришту Атеље 212 играо је у следећим позоришним представама: У позоришту Звездара театар играо је у пет представа :
Фрис, Гаврило, Војник Јаша, Г. Стојановић (Птић и птица (1986))
Милан (Урнебесна трагедија(1991))
Марко Марковић (Мало љубави, мало мржње (1991))
Валентин (Пољубац жене паука (1996))
Борис (У пламену страсти (1997))


== Референце ==


== Спољашње везе ==

Драган Николић на сајту IMDb (језик: енглески)
Драган Николић на сајту PORT.rs (језик: српски)
Биографија - Драган Николић на сајту YouTube
Умро Драган Николић (Блиц, 11. март 2016)
„Био је инкарнација београдског духа“ (Б92, 11. март 2016)
Гагин последњи круг у Београду („Политика“, 12. март 2016)
Опроштајна колумна Драже Петровића од свог кума Гаге Николића („Недељник“, 16. март 2016)
Београдске приче: Бесмртни Прле („Вечерње новости”, 20. јануар 2017)
Градска икона многих генерација („Вечерње новости”, 15. март 2019)
„Izložba Gagi Nikoliću: Vikipedija”. naxi.rs. 16. 3. 2017. Архивирано из оригинала 12. 09. 2017. г. Приступљено 27. 4. 2020. 
Nikolić, Dragan Gaga Театрослов на сајту Музеја позоришне уметности
Grand kafa Gold: Deda Mrazovi serijal на сајту YouTube