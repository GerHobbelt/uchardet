revision: 25913638
title: "\u0408\u0435\u043B\u0435\u043D\u0430 \u0414\u0440\u0430\u0433\u0430\u0448"
url: https://sr.wikipedia.org/wiki/%D0%88%D0%B5%D0%BB%D0%B5%D0%BD%D0%B0_%D0%94%D1%80%D0%B0%D0%B3%D0%B0%D1%88


---

Јелена Драгаш Дејановић (1372 — 23. март 1450) или Августа Хелена Палеолог (монашко име Ипомонија), била је српска принцеза из породице Драгаша и супруга византијског цара Манојла II Палеолога и мајка последњих византијских царева Јована VIII и Константина XI.


== Порекло ==
Јелена је била кћи Константина Драгаша, обласног господара југоисточног дела некада моћног Душановог царства, са престоницом у Велбужду и његове прве жене. Њен отац је погинуо у бици на Ровинама 1395. године, као вазал Бајазита I.


== Брак ==
Она се 10. фебруара 1392. године, удала за византијског цара Манојла II Палеолога. Према Георгију Сфранцесу имали су десеторо деце:

Најстарија ћерка непознатог имена.
Константин Палеолог, који је умро млад.
Јован VIII Палеолог (18. децембар 1392 — 31. октобар 1448), византијски цар 1425 — 1448.
Андроник Палеолог (умро 1429), деспот у Солуну.
Друга ћерка непознатог имена.
Теодор (II), (умро 1448), морејски деспот
Михајло Палеолог. Умро на рођењу.
Константин XI (8. фебруар 1405 — 29. мај 1453), последњи византијски цар 1449-1453.
Димитрије (c. 1407—1470), морејски деспот.
Тома Палеолог (c. 1409 — 12. мај 1465), морејски деспот.Њен супруг Манојло II је умро 21. јула 1425. године, након чега се она замонашила под именом Ипомонија. Надживела га је за скоро 25 година, а умрла је 23. марта 1450. године у Цариграду. Њени синови Јован VIII и Константин XI су били последњи византијски цареви, а сам Константин је био познат под мајчиним девојачким презименом Драгаш, које је носио уз своје.


== Део говора Плетона на њеној сахрани ==
Георгије Гемистос Плетон, један од најобразованијих људи свога времена је одржао говор у част Јелене Драгаш на њеној сахрани. Назвао ју је Трачанком а Трачане које поистовећује са Словенима смешта на широком простору од Италије, Црног мора до Балтика али и у дубоку старину на Балкану, па су му Грци много тога од Трачана примили (култура). Плитон о Трачанима (Словенима) има став идентичан као и Херодот о Трачанима (најмногобројнији након Хиндуса, имају многа имена по областима али су обичаји исти)... На сахрани царице је између осталога рекао:

...Она је, наиме, по народности била Трачанка. Трачани су, пак, народ који је и стар и који се рачуна у највеће народе на свету, не само зато што с ове стране Дунава допире до Црног мора све до Италије, него и зато што преко Дунава чак до тамошњег океана, и чак до копна које је готово ненасељено због хладноће, живи иста по језику са овима овде народност. А и она је многобројна, и штавише, од овога је огранка на овој страни Дунава кудикамо бројнија. Па није ли лош још од старине тај трачки народ, него је и храбар и духом не необразован. Тако је, на пример, Евмоли, који је код Атињана завео елевсинске светковине за стицање бесмртности душе био Трачанин, а вели се да су и хор Муза Грци научили обожавати од Трачана. Народ, пак, који се клања Музама, није неук ни непросвећен, нити је онај народ који верује у бесмртност душе људске, простачки сој.
Ето од тога је народа био отац царице која је сад променила светом, а беше то владалац области не безначајне при реци Вардару, чија вода спада међу најбоље и најздравије речне воде за пиће, будући и сам један од најјуначнијих и најправеднијих људи и од највернијих у односима наспрам пријатеља. Рођена од таквог оца, ова се мати наших царева удала за њиховог оца, много вишег по рангу и по судбинском удесу неголи њени родитељи...

 


== Породично стабло ==


== Референце ==


== Спољашње везе ==

Her listing in "Medieval lands" by Charles Cawley. (језик: енглески)
Последња византијска царица (језик: српски)