revision: 25960043
title: "\u041A\u0440\u0441\u0442\u0430 \u0426\u0438\u0446\u0432\u0430\u0440\u0438\u045B"
url: https://sr.wikipedia.org/wiki/%D0%9A%D1%80%D1%81%D1%82%D0%B0_%D0%A6%D0%B8%D1%86%D0%B2%D0%B0%D1%80%D0%B8%D1%9B


---

Крста Цицварић (Никојевићи, 14. септембар 1879. — Београд, 31. октобар 1944) био је српски активиста и новинар. У првој деценији 20. века износио је анархосиндикалистичке идеје, а при крају живота био је уредник неколико пронемачких таблоида и декларисани антисемит.Стрељан је без суђења 31. октобра 1944. године, иако потпуно слеп, од стране партизана након ослобођења Београда.


== Биографија ==
Рођен је 14. септембра 1879. у селу Никојевићи код Ужица.
Похађао је Ужичку гимназију. Одбијао је да похађа часове веронауке, и изјавио да је атеиста и безбожник. Због конфликта са Настасом Петровићем, професором у гимназији, који га је због неслагања назвао „демоном”, исписао се из школе 1896. године.
Убрзо након тога напустио је град и преселио се у Београд где је завршио Гимназију и уписао Филозофски факултет Београдског универзитета. Након тога, уписао је факултет у Бечу, али је одлучио да се врати у Србију и бави се анархистичим активизмом.
Цицварић је хапшен и затваран неколико пута због тога што је писао. 1905. године Василије Кнежевић, један од чланова Цицварићеве групе Раднички клуб Једнакост основао је анархистички лист Хлеб и слобода. Убрзо креће да због листа плаћа новчане казне, и због немогућности да их плати бива осуђен на затворску казну, док лист преузима Цицварић. Лист престаје да излази после само 3 броја, а Кнежевић се склања у Ваљево разочаран својим контактом са анархистима Цицварићем и Петром Муњићем. Цицварић је заједно са Петром Муњићем основао је анархистичке новине Радничка борба 1907. године. Новине престају да излазе после догађаја везаних за штрајк радника шећеране на Чукарици у фебруару 1907. године. Због анархистичких текстова био је затворен у Пожаревцу и бива пуштен током анексионе кризе.У штампарији Живојина Дачића где се штампао Цицварићев лист Ново време је 1911. радио Недељко Чабриновић, коме је он поклонио велики број књига и сва своја дела. Чабриновић их је понео са собом у Сарајево где је неке спалила његова мајка, а неке је сачувао и позајмљивао пријатељима.Године 1911. покренут је дневни лист Стража као "слободоумни орган јавног мишљења". Директор је био Крста Цицварић, а исти уређивао Душан Шијачки. Мобилисан је Крста у Балканским ратовима. Лав Троцки га спомиње у ратној кореспонденцији Балкански ратови 1912-1913 као „слободног анархисту” и директора листа Стража, за који тврди да критикује српске социјалдемократе на нивоу трачарења. У социјалистичким "Радничким новинама", одбацују јула 1915. године оно што о њима пише "краљевски републиканац и царски демократа" Цицварић. Поново је мобилисан током Првог светског рата, заробљен је и провео рат као ратни заробљеник Аустроугарске у Нежидеру.
Након Првог светског рата креће да пише за Београдски дневник чији је власник био Душан Паранос, а глодур Мехмед Жунић. Цицварић је испрва био уводничар и главни полемичар, да би 7. августа 1922. први пут био потписан као уредник и директор. Од септембра те године у заглављу листа стоји Београдски дневник Крсте Цицварића. На мети су му најчешће били радикали као странка, и Никола Пашић и Стојан Протић као њени први људи. Пашић је био „лопурда”, „олош”, „зликовац” и, на крају, „најкоруптивнији човек за кога зна историја Србије”, а кад је његов син Радомир добио батине, “Београдски дневник” пише да се „поступак националне омладине у Новом Саду може потпуно разумети и да се он мора и потпуно одобрити“. Његов стил писања је био контроверзан, и због тога су га многи критиковали па и упоређивали са америчким издавачем жуте штампе Виљем Рандолф Херстом.Године 1929. прелази у Балкан, чији је власник Светолик Савић, осим што се бавио новинарством, продавао је и траве за лечење рака, туберкулозе, падавице и црног пришта. Пашић је у међувремену умро, па је главна мета Цицварићевих напада Влатко Мачек, председник Хрватске сељачке странке, за кога се каже да је „јеврејско копиле”, и пита „што се тај дугоноси уопште усуђује да говори?”. У тексту „Србима Мојсијеве вере” из 29. априла 1936. каже да су Јевреји „упропастили и нашу Словенску мајку Русију и... посејали зло у целом свету” и да сада против њих „води борбу велики вођ Немачке Хитлер... Зашто? Сасвим оправдано.“Последње године живота провео је у Београду, готово потпуно слеп. Од маја 1940. до марта 1941. године Светолик Савић и он издају недељник Нови Балкан, који је прохитлеровски и антисемитски. Наиме, о Ајнштајну пише:

Шта значи јеврејско духовно вођство сведочи случај са Ајнштајном. То је један Јеврејин из Мађарске… иначе Ајнштајн је математичар жонглер. Његова фамозна теорија (тзв. Теорија релативности) није довољно солидна и против ње постоје јаки приговори. Међутим борба против њега није била могућна. Имајући у рукама велику европску штампу, његови сународници направили су у циркуску рекламу: они су га приказали као највећег научног генија који се досад родио… Тако је пештански Јеврејин стекао светску славу и постао је такав ауторитет да му се на научним конгресима у његову присуству, није смело ништа приговорити. Постојало је тада у Европи, у научном свету, једно стање које се може назвати Ајнштановска опсесија. Хитлерова револуција учинила је крај тој опсесији у Немачкој и целој Европи.

За време немачке окупације у Другом светском рату Цицварић је објавивљао антијеврејске и пронацистичке текстове у новинама Ново време и љотићевским новинама Српски народ. После ослобођења Београда, партизани су га оптужили за колаборационизам и стрељали без суђења током ноћи између 30. и 31. октобра 1944. године. Локација његовог гроба је непозната. По сведочењу једног Златиборца из села Равни, Крста Цицварић је стрељан и наводно покопан на локацији где се данас налази Стадион ФК Обилић.


== Дела ==
Цицварић је написао неколико филозофских дела и углавном је писао о политици. Био је колумниста у многим новинама и љути критичар филозофа и научника Бранислава Петронијевића. Током целог живота писао је о анархизму и критиковао Западну цивилизацију. Био је љути противник монархије, комунизма, социјал-демократије и империјализма.

Из анархистичког програма, Нова штампарија С. Раденковића и Брата, Београд, 1909.
Плава књига о српском питању, Геца Кон и Комп., Цетиње, 1909.
Социјалисти на влади. Св. 1, Штампарија Д. Димитријевића, Београд, 1909.
Идеализам или материјализам, с нарочитим погледом на философију Бранислава Петронијевића, Штампарија Србија, Београд, 1909.
Како ћемо победити Аустрију, Наумовић и Стефановић, Београд, 1909.
Анархизам и анархисти, Наумовић и Стефановић, Београд, 1909.
Дарвин или Ламарк, пад дарвинистичке доктрине, Штампарија Србија, Београд, 1910.
Светозар Марковић и бирократски систем пред судом Слободана Јовановића, Б. Димитријевић, Београд, 1910.
Социјализам и балканска конфедерација или Један крупан успех српске социјалне демократије, Штампарија Србија, Београд, 1910.
Српска социјална демократија на прекрету, Штампарија Петра Муњића и Комп., Београд, 1910.
О Сањину, одбрана и критика, Штампарија Србија, Београд, 1910.
Демократија и социјализам, критички поглед на њихову праксу и њихову теорију, Издање пишчево, Београд, 1910.
Шта је метафизика, Штампарија Србија, Београд, 1910.
Стојан Протић и наш нови устав, Београдски дневник, Београд, 1919.


== Види још ==
Анархизам код Јужних Словена
Светолик Савић


== Извори ==


== Литература ==
Дедијер, Владимир (1966). The Road to Sarajevo. New York: Simon and Schuster. стр. 200. Приступљено 6. 9. 2017. 
Кнежевић, Реља (2014). Директаши: револуционарно-синдикалистичка струја унутар Српске социјалдемократске партије 1906-1912. стр. 55—82. 
Историски гласник. Научна књига. 1955. стр. 26. Приступљено 5. 9. 2017. 
Кнежевић, Васа П. (1960). Кроз борбе, искушења и - погрешке. Београд. 
Јешић, Рафајло (1969). Идеолошко-политичке струје у радничком покрету Србије 1903-1914. Београд: Институт за историју радничког покрета Србије. 
Бјелица, Михаило (1992). Два века српског новинарства. Београд: Институт за новинарство. стр. 349. ISBN 978-86-81371-04-6. Приступљено 8. 9. 2017. 
Надовеза, Бранко (2004). Политичка мисао Крсте Цицварића. Београд: Политичка ревија.