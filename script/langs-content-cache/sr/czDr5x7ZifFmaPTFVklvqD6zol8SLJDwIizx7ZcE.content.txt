revision: 25622936
title: "\u0414\u0432\u043E\u0440\u0430\u043D\u0435 (\u0421\u0443\u0432\u0430 \u0420\
  \u0435\u043A\u0430)"
url: https://sr.wikipedia.org/wiki/%D0%94%D0%B2%D0%BE%D1%80%D0%B0%D0%BD%D0%B5_(%D0%A1%D1%83%D0%B2%D0%B0_%D0%A0%D0%B5%D0%BA%D0%B0)


---

Дворане (алб. Dvoran) је насељено место у Србији у општини Сува Река. Административно припада Косову и Метохији, односно Призренском управном округу. Према попису из 2011. године било је 140 становника.У Дворанима се налази црква Светог Спаса.


== Историја ==
У Поменику манастира Русинице из 1465. уписани су као приложници Срби из Дворана. Рукописни Пролог из 1560. године, који је писао монах Пахомије у манастиру Војсиловици даровао је манастиру Свете Тројице Русинице, одакле је пренет у цркву села Дворана. У турском попису из XVI века помиње се црква Св. Спаса код села Дворана. Једно Четворојеванђеље из XVI века припадало је цркви села Дворана. На икони која је била најпре у цркви Св. Спаса у Дворану, а потом пренесена у цркву Св. Богородице у Мушутишту био је запис приложница Илије, Бојке и Доброславе са уписаном годином: 1603. У селу Дворане, у породици Поповића било је 19-20 генерација свештеника, који су са "колена на колено" предавале и сачувале ванредно вредне историјске писане српске споменике. "Повељу" српског краља Стефана Дечанског издату 1326. године Богородици Љевишкој у Призрену, Хрисовуљу цара Душана издату 1348. својој задужбини манастиру Светих Арханђела код Призрена и Душановог законика из 1349. године. Ови драгоцени споменици српске науке и културе чувају се данас у Српској академији наука и уметности и Народној библиотеци Србије у Београду. Албанци су још јуна месеца 1984. године поломили 24 надгробна споменика на српском гробљу у селу у Дворанима.
Владика рашко-призренски и каснији Патријарх српски Павле у свом извештају Светом Архијерејском Синоду СПЦ, поред осталога, наводи податак да је на гробљу овог села Дворане, код Призрена, ноћу 10. јуна 1984, срушено 29 надгробних споменика.Јуна месеца 1999, у присуству немачких војника НАТО-а, разорили су до темеља српску цркву, попалили и опљачкали све српске куће и све Србе протерали са њихових вековних огњишта. Године 2008. Србе, који су у пратњи УНМИК-а и Данског савета за избеглице дошли да посете своје село и порушене гробове својих предака, Албанци су физички напали и протерали у присуству међународних снага хуманитарних организација.


== Становништво ==
Према попису из 1981. године у насељу већинско становништво су били Срби. Након рата 1999. године Срби су напустили насеље и све су им куће запаљене.

Број становника на пописима:


== Види још ==
Општина Сува Река


== Напомене ==


== Референце ==


== Спољашње везе ==
Пуцњава у селу Дворане у општини Сува Река (Глас Српске, 17. октобар 2008)