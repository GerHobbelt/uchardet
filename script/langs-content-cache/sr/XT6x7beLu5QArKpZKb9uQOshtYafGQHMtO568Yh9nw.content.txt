revision: 25865697
title: "\u0421\u0440\u043F\u0441\u043A\u0430 \u043F\u0440\u0430\u0432\u043E\u0441\u043B\
  \u0430\u0432\u043D\u0430 \u0446\u0440\u043A\u0432\u0430 \u0421\u0432\u0435\u0442\
  \u043E\u0433 \u041D\u0438\u043A\u043E\u043B\u0435 \u0443 \u0428\u0438\u043C\u0430\
  \u043D\u043E\u0432\u0446\u0438\u043C\u0430"
url: https://sr.wikipedia.org/wiki/%D0%A1%D1%80%D0%BF%D1%81%D0%BA%D0%B0_%D0%BF%D1%80%D0%B0%D0%B2%D0%BE%D1%81%D0%BB%D0%B0%D0%B2%D0%BD%D0%B0_%D1%86%D1%80%D0%BA%D0%B2%D0%B0_%D0%A1%D0%B2%D0%B5%D1%82%D0%BE%D0%B3_%D0%9D%D0%B8%D0%BA%D0%BE%D0%BB%D0%B5_%D1%83_%D0%A8%D0%B8%D0%BC%D0%B0%D0%BD%D0%BE%D0%B2%D1%86%D0%B8%D0%BC%D0%B0


---

Српска православна црква Светог Николе у Шимановцима, у општини Пећинци, подигнута је у првој половини 19. века и као заштићено непокретно културно добро има статус споменика културе од великог значаја.


== Изглед ==

Храм посвећен Светом Николи саграђен је у виду једнобродне грађевине са три травеја и полукружном олтарском апсидом у ширини брода. Певнице, обележене у унутрашњости плитким нишама правоугаоне основе, нису видљиве на спољним зидним платнима. Рашчлањеност фасада (које одражавају унутрашњу поделу простора на травеје) постигнута је плитким лезенама профилисаних капитела, које се смењују са прозорским отворима нешто богатије украшених оквира. Веома наглашен централни ризалит западног прочеља храма пресеца широки, профилисани кровни венац и прераста у кулу-звоник, оштећен током Другог светског рата.Класицистички конципиран иконостас шимановачке цркве из 1814. године остварење је карловачког дрворезбара Марка Вујатовића. Доминантна биљна декорација, карактеристична за његову радионицу, прекрива иконостасну конструкцију најчешће у виду лозе или олисталих гранчица, док се геометријски орнамент јавља пре свега на оквирима сликаних представа. Иконе је 1822. године извео Константин Лекић, сликар класицистичког стилског опредељења, у сарадњи са златарем Димитријем Лазаревићем.
Конзерваторско-рестаураторски радови су изведени 2005. године.


== Види још ==
Списак споменика културе у Сремском округу
Споменици културе од великог значаја


== Референце ==


== Спољашње везе ==

„Српска православна црква Св. Николе — Споменици културе у Србији”. САНУ (на језику: српски). 
Списак споменика културе од великог значаја у Војводини
Републички завод за заштиту споменика културе - Београд
Листа споменика
Портал Шимановаца - ЦркваНапомена: Садржај овог чланка је једним делом или у целости преузет са http://www.sanu.ac.rs. Носилац ауторских права над материјалом је дао дозволу да се исти објави под слободном лиценцом. Доказ о томе се налази на OTRS систему, а број тикета са конкретном дозволом је 2009072410055859.