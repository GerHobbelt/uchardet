revision: 4305102
title: "\u10EF\u10DD\u10E8 \u10E0\u10D4\u10D3\u10DC\u10DD\u10E0\u10D8"
url: https://ka.wikipedia.org/wiki/%E1%83%AF%E1%83%9D%E1%83%A8_%E1%83%A0%E1%83%94%E1%83%93%E1%83%9C%E1%83%9D%E1%83%A0%E1%83%98


---

ჯოშუა თომას რედნორი (ინგლ. Joshua Thomas Radnor; დ. 29 ივლისი, 1974, კოლუმბუსი, ოჰაიო, აშშ) — ამერიკელი მსახიობი, რეჟისორი, სცენარისტი და მუსიკოსი. სახელი გაითქვა სერიალში „როგორ შევხვდი დედათქვენს“ შესრულებული ტედ მოსბის როლით. ნომინირებული იყო ტონის ჯილდოზე, მამაკაცის როლის საუკეთესო შესრულებისთვის.


== ადრეული ცხოვრება ==
ჯოშ რედნორი დაიბადა 1974 წლის 29 ივლისს ოჰაიოს შტატის ქალაქ კოლუმბუსში, ამერიკის შეერთებულ შტატებში. მისი მშობლები არიან საშუალო სკოლის დირექტორის მოადგილე კეროლ რედნორი (ქალიშვილობის გვარია ჰირში) და სამედიცინო დარღვევების საქმეებზე მომუშავე ადვოკატი ალან რედნორი. ჯოშს ორი და ჰყავს: მელანი რედნორი და ჯოანა რედნორ-ვილენსკი. 
იგი კოლუმბუსის გარეუბან ბექსლიში გაიზარდა, კონსერვატორული იუდაისტური აღმსარებლობით. ბავშვობაში იგი ბექსლის სკოლაშივე დადიოდა, რომელსაც ორთოდოქსი იუდაისტი დირექტორი მართავდა. სკოლის შემდეგ იგი კენიონის კოლეჯში შევიდა, სადაც იგი მალევე გაწევრიანდა თეატრალურ დასში, რომლის ხელშეწყობითაც 1995 წლის გაზაფხულზე ერთსემესტრიანი ტრენინგი გაიარა თეატრის ეროვნულ ინსტიტუტში, ევგენი ო’ნელის თეატრალურ ცენტრში, უოტერფორდში. 1996 წელს კენიონის კოლეჯი დრამის ხელოვნების ბაკალავრის ხარისხით დაასრულა. 1999 წელს რედნორმა ნიუ-იორკის უნივერსიტეტში მიიღო სახვითი და გამოყენებითი ხელოვნების მაგისტრის ხარისხი.


== კარიერა ==

რედნორის სამსახიობო დებიუტი 2000 წელს შედგა სერიალში „მოგესალმებით ნიუ-იორკში“ შესრულებული დაგის ეპიზოდური როლით. 2001 წელს იგი ასევე გადაიღეს ფილმში „არასაბავშვო ფილმი“, სადაც მას ტურების გიდის როლი აქვს. 
მრავალი პატარ-პატარა და ეპიზოდური როლის შემდეგ ჯოშ რედნორი 2005 წელს სერიალში „როგორ შევხვდი დედათქვენს“ დაამტკიცეს მთავარ, ტედ მოსბის როლზე. იგი სერიალში 2014 წლამდე მონაწილეობდა და გადაღებულ იქნა 208 ეპიზოდში. მასთან ერთად სერიალში მონაწილეობდნენ ისეთი ცნობილი მსახიობები, როგორებიც არიან: ნილ პატრიკ ჰარისი, ელისონ ჰანიგანი, კობი სმულდერსი, ჯენიფერ მორისონი და ა.შ. სერიალის პოპულარობიდან და წარმატებიდან გამომდინარე, ტედის როლი მისთვის განსაკუთრებული ცნობადობისა და აღიარების მომტანი აღმოჩნდა. 
2016 წელს იგი სერიალში „მერსის ქუჩა“ დაამტკიცეს მთავარ, დოქტორ ჯედედიჰ ფოსტერის როლზე. სერიალის გადაღებები 2017 წელს დასრულდა, რასაც 2018 წელს კიდევ ერთი მთავარი როლის მიღება მოჰყვა სერიალში „აღზევება“, სადაც იგი ლუ მაცუჩელის როლში გვევლინება. იმავე წელს იგი ეპიზოდურ როლში გამოჩნდა სერიალში „გრეის ანატომია“. 


== პირადი ცხოვრება ==
2008 წელს ჯოშ რედნორმა ლოს-ანჯელეს ტაიმზს განუცხადა: „მე ტრანსცენდენტალურ მედიტაციებს ვაკეთებ და ჩემი სახლის შერჩევის მიზეზიც სწორედ ესაა, ვფიქრობ, ეს შესანიშნავი ადგილია მედიტაციისთვის“. 
რედნორი ჯგუფ Cloud Cult-ის გულშემატკივარია. ფილმ „მაძებრის“ გადაღებისას, 2016 წელს იგი სწორედ ამ ჯგუფთან თანამშრომლობდა. ამასთან დაკავშირებით რედნორმა განმარტა: „ჩემთვის მუსიკასთან მიმართებაში უმთავრესია, და ეს Cloud Cult-საც ეხება, რომ ის აღვიძებდეს შენს შინაგან ემოციებს და გაძლევდეს მოტივაციას და თუ ის ფილმში ამას მოახერხებს, ღამით მშვიდად დაძინებას შევძლებ“. 
ცნობილია, რომ რედნორს არ ჰყავს მეუღლე, არც შვილი და არც დანიშნულია, მისი სერიოზული ურთიერთობების შესახებ კი ცნობილი თითქმის არაფერია. 


== სქოლიო ==