revision: 3714815
title: "\u10DA\u10D4\u10E9\u10EE\u10E3\u10DB\u10D8\u10E1 \u10E5\u10D4\u10D3\u10D8"
url: https://ka.wikipedia.org/wiki/%E1%83%9A%E1%83%94%E1%83%A9%E1%83%AE%E1%83%A3%E1%83%9B%E1%83%98%E1%83%A1_%E1%83%A5%E1%83%94%E1%83%93%E1%83%98


---

ლეჩხუმის ქედი — ქედი ლენტეხის, ცაგერის, ამბროლაურის და ონის მუნიციპალიტეტებში, რაჭა-ლეჩხუმის კავკასიონის სამხრეთი განშტოება. წარმოადგენს ცხენისწყლისა და რიონის წყალგამყოფს. იწყება კავკასიონის მთავარ წყალგამყოფ ქედზე ფასის მთასთან და მთავრდება დაბა ლენტეხთან. სიგრძე დაახლ. 60 კმ. ჩრდილოეთი კალთა ვიწროა და ციცაბო, სამხრეთი — განიერი, დატოტვილი. უმაღლესი ნაწილია ჭუთხაროს მასივი (მწვერვალი სამერცხლე, 3584 მ).
ქედი აგებულია ქვედაიურული ფიქლებითა და ქვიშაქვებით, შუაიურული პორფირიტული წყებით, უკიდურესი სამხრეთი მონაკვეთი — ცარცული კირქვებით. გაბატონებულია რელიეფის ეროზიული, სტრუქტურული და მყინვარული ფორმები. კალთების ქვედა ნაწილი შემოსილია მარადმწვანე ქვეტყიანი ფართოფოთლოვანი ტყით (მუხა, რცხილა, წიფელი). ზედა — მუქწიწვიანით (ნაძვი, სოჭი). თხემზე სუბალპური და ალპური მდელოებია.


== იხილეთ აგრეთვე ==
საქართველოს ქედების სია


== ლიტერატურა ==
დევდარიანი გ, ქართული საბჭოთა ენციკლოპედია, ტ. 6, თბ., 1983. — გვ. 208.