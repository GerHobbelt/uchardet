revision: 3878571
title: "\u10E3\u10D8\u10DA\u10D8\u10D0\u10DB \u10D2\u10DD\u10DA\u10D3\u10D8\u10DC\u10D2\
  \u10D8"
url: https://ka.wikipedia.org/wiki/%E1%83%A3%E1%83%98%E1%83%9A%E1%83%98%E1%83%90%E1%83%9B_%E1%83%92%E1%83%9D%E1%83%9A%E1%83%93%E1%83%98%E1%83%9C%E1%83%92%E1%83%98


---

სერ უილიამ ჯერალდ გოლდინგი (ინგლ. William Gerald Golding; დ. 19 სექტემბერი, 1911 — გ. 19 ივნისი, 1993) — 1980 წლის ბუკერისა და 1983 წლის ნობელის პრემიის ლაურეატი, ბრიტანელი მწერალი. XX საუკუნის ერთ-ერთი ცნობილი ლიტერატორი. 
უილიამ გოლდინგი დაიბადა 1911 წელს კორნუოლში.დაამთავრა მარლბოროუს სკოლა, რის შემდეგაც ჩაირიცხა ბრასენოსის კოლეჯში (ოქსფორდი). ცხოვრების განმავლობაში ბევრი სპეციალობით იყო დაკავებული. ის იყო სკოლის მასწავლებელი, ლექტორი, მეზღვაური, მუსიკოსი, მწერალი, მსახიობი. ბავშვობიდან უნდოდა გამხდარიყო მეცნიერი, თუმცა მოგვიანებით აზრი შეიცვალა. ოქსფორდში სწავლისას უილიამი ინგლისურ ლიტერატურას გაეცნო. 1935 წელს დაიბეჭდა მისი პოემების კრებული.
1940 წელს ჩაეწერა საზღვაო ფლოტში. უილიამ გოლდინგმა 6 წელი ზღვაში გაატარა. ომის შემდეგ მუშაობდა მასწავლებლად. შემდეგ ხელმეორედ დაუბრუნდა თავის ძველ საქმიანობას და წერა დაიწყო. მწერლის ინტერესის სფეროებმა გავლენა მის ნაწარმოებებზეც მოახდინა. უკვე 40 წელს გადაცილებულმა დაწერა რომანი ბუზთა ბატონი (1954) — უამრავი სიმბოლიკით დატვირთული ერთგვარი ლიტერატურული პაროდია, „რობინზონიადას“ ერთ-ერთი ვარიანტი, რომელშიც ველური კუნძულის ერთადერთი ცივილიზებული წარმომადგენლები ბავშვები არიან. ამ რომანით მწერალმა არაერთი სტერეოტიპი დაანგრია და უკაცრიელ კუნძულზე მოხვედრილი სკოლის მოსწავლეების მაგალითზე შეულამაზებლად ასახა ადამიანის ქვეცნობიერში ცივილიზებულობის მიღმა მიმალული ურჩხული. 1963 წელს ნაწარმოების მიხედვით ფილმიც გადაიღეს.
უილიამ გოლდინგი 1993 წლის 19 ივნისს გარდაიცვალა. 2008 წელს ჟურნალმა „ტაიმმა“ მას 50 საუკეთესო თანამედროვე ბრიტანელ ავტორთა სიაში მესამე ადგილი მიაკუთვნა.


== რესურსები ინტერნეტში ==
 შეგიძლიათ იხილოთ მედიაფაილები თემაზე „უილიამ გოლდინგი“ ვიკისაწყობში.

უილიამ გოლდინგი — სტატია ენციკლოპედია ბრიტანიკიდან (ინგლისური)

უილიამ გოლდინგი — კინოფილმების ინტერნეტ-მონაცემთა ბაზა (ინგლისური)
უილიამ გოლდინგი — ნამუშევრები საიტზე Open Library
უილიამ გოლდინგის ბიოგრაფია (ინგლისური)


== სქოლიო ==