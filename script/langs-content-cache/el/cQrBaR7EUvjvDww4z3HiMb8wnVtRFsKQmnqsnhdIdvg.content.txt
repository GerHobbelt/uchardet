revision: 9891738
title: Steel
url: https://el.wikipedia.org/wiki/Agent_Steel


---

Οι Agent Steel είναι αμερικάνικο speed metal συγκρότημα, το οποίο σχηματίστηκε το 1984 στο Λος Άντζελες. Κυκλοφόρησαν δύο δίσκους πριν διαλυθούν το 1988, ενώ επανενώθηκαν το 1999 ηχογραφώντας τρία ακόμη άλμπουμ μέχρι σήμερα.


== Ιστορία ==


=== 1984-1988 ===
Το συγκρότημα σχηματίστηκε από τον τραγουδιστή Τζον Σιρίς και το ντράμερ Τσακ Πρόφους, οι οποίοι ενέταξαν στο σχήμα τον μπασίστα Τζορτζ Ρομπ και τους κιθαρίστες Μπιλ Σίμονς και Μαρκ Μάρσαλ, τον Αύγουστο του 1984. Ένα μήνα αργότερα, άλλαξαν το όνομα τους σε Sanctuary, για μόλις μία εβδομάδα πριν ανακοινώσουν ότι ονομάζονται και πάλι Agent Steel. Η πρώτη σύνθεση του συγκροτήματος, ηχογράφησε το ντέμο "144'000 Gone".Οι Agent Steel άλλαξαν τους κιθαρίστες τους με τον Τζον Γκοτ να γίνεται μέλος του συγκροτήματος για λίγο, πριν ενταχθεί οριστικά στο σχήμα ο Χουάν Γκαρσία, όπως και ο Κερτ Κίλφελτ. Η νέα σύνθεση ηχογράφησε το "Skeptics Apocalypse", το οποίο κυκλοφόρησε τον Ιούνιο του 1985 μέσω της "Combat" στην Αμερική και της "Roadrunner" στην Ευρώπη. Μετά την κυκλοφορία, ο Κίλφελτ αποχώρησε δίνοντας τη θέση του στον Μπέρνι Βερσέι.Η πρώτη τους ζωντανή εμφάνιση πραγματοποιήθηκε τον Σεπτέμβριο του 1984, όπου άνοιξαν την εμφάνιση των Slayer και των Omen στο "Country Club" του Λος Άντζελες. Στη συνέχεια, τους προτάθηκε να περιοδεύσουν με τους Βρετανούς Raven, πριν το μπάσο αναλάβει ο Μάικλ Ζάπουτιλ.Οι Agent Steel κυκλοφόρησαν το ΕΡ "Mad Locust Rising" τον Σεπτέμβριο του 1985, ηχογραφημένο στα "Indigo Ranch Studios" της Καλιφόρνια, το οποίο περιείχε και μία διασκευή στο "The Ripper" των Judas Priest. Το συγκρότημα περιόδευσε στην Ευρώπη με τους Anthrax και Overkill, παίζοντας και στο φεστιβάλ "Aardschok Dag" της Ολλανδίας τον Απρίλιο του 1986.Ακολούθησε το άλμπουμ "Unstoppable Force" τον Μάρτιο του 1987 σε παραγωγή του Νταν Τζόνσον. Ο Γκαρσία αποχώρησε για να σχηματίσει τους Evil Dead και οι Σιρίς και Πρόφους μετακόμισαν στη Φλόριντα, όπου μαζί με τους κιθαρίστες Τζέιμς Μέρφι και Τζέι Γουέσλορντ και τον μπασίστα Ρίτσαρντ Μπέιτμαν πραγματοποίησαν μία ακόμη ευρωπαϊκή περιοδεία.Τον Δεκέμβριο του 1987, τα μέλη του συγκροτήματος συνελήφθησαν στην Αριζόνα, κατηγορούμενοι ότι επιτέθηκαν σε έναν 17χρονο μεταφορέα τους. Οι κατηγορίες αποσύρθηκαν, αλλά το συγκρότημα διαλύθηκε όταν ο Σιρίς θέλησε να επιβάλει στα υπόλοιπα μέλη του σχήματος να κάνουν τατουάζ το λογότυπο των Agent Steel.


=== Επανένωση ===
Οι Agent Steel επανενώθηκαν το 1999, μετά την πρόταση που δέχθηκαν να εμφανιστούν στο φεστιβάλ "Wacken Open Air" στη Γερμανία. Τα μέλη των Agent Steel ήταν ο τραγουδιστής Μπρους Χολ, οι κιθαρίστες Χουάν Γκαρσία και Μπέρνι Βερσέι, ο μπασίστας Κάρλος Μεντίνα και ο ντράμερ Τσακ Πρόφους. Την ίδια περίοδο, η "Century Media" επανακυκλοφόρησε τη μέχρι τότε δισκογραφία τους, ενώ ηχογράφησαν μία διασκευή στο "Beyond The Realms Of Death" των Judas Priest για τη συλλογή "Hell Bent For Metal".
Πρώτη κυκλοφορία της νέας σύνθεσης ήταν το άλμπουμ "Omega Conspiracy", το οποίο εκδόθηκε μέσω της Metal Blade Records. Στις αρχές του 2000, οι Agent Steel περιόδευσαν στη Γερμανία μαζί με τους Riot, Anvil και Domine, πριν ξεκινήσουν τις ηχογραφήσεις για τέταρτο τους άλμπουμ με τίτλο "Order of the Illuminati". Ο δίσκος κυκλοφόρησε τον Ιούνιο του 2003 μέσω της "Scarlet Records", με τον Ρίγκο Αμέζκουα να αναλαμβάνει τα τύμπανα. Για την προώθηση του, ήταν προγραμματισμένο να συμμετάσχουν στην ευρωπαϊκή περιοδεία "Bonded By Metal" με τους Exodus, Nuclear Assault, God Dethroned, και άλλους. Παρ' όλα αυτά, αποσύρθηκαν λόγω διαφωνίας με το μάνατζμεντ της περιοδείας.Τον Απρίλιο του 2005, εμφανίστηκαν στο φεστιβάλ "Keep It True IV" της Γερμανίας, γιορτάζοντας τα είκοσι χρόνια από το πρώτο τους άλμπουμ. Κατά την ευρωπαϊκή τους περιοδεία, τις εμφανίσεις τους άνοιγαν οι Βέλγοι After All. Στις 9 Ιουλίου 2005, έπαιξαν στο φιλανθρωπικού τύπου φεστιβάλ "Thrash Against Cancer", μαζί με ονόματα όπως οι Testament, Hirax, Vicious Rumors, κ.α..Το καλοκαίρι του 2006, υπέγραψαν στην ολλανδική "Mascot Records" και στα τέλη της χρονιάς επέστρεψαν στο στούντιο για την ηχογράφηση του πέμπτου τους άλμπουμ. Το "Alienigma" κυκλοφόρησε στις 31 Αυγούστου 2007 και το συγκρότημα περιόδευσε στην Ευρώπη με τους Vicious Rumors και After All, ενώ το μπάσο ανέλαβε ο Ρόμπερτ Καρντένας.Στις 24 Απριλίου του 2010, ανακοινώθηκε η αποχώρηση του Μπρους Χολ και στις 3 Μαΐου η επανένταξη του Σιρίς στο συγκρότημα. Πρώτες του εμφανίσεις με τους Agent Steel ήταν για το "Thrash Domination 2010" στο Τόκιο, όπου έπαιξαν με τους Exodus, Overkill, Nevermore, και άλλους.Το 2013, οι Γκαρσία, Βερσέι, Καρντένας και Αμέζκουα σχημάτισαν τους Masters of Metal, ηχογραφώντας το ομώνυμο ΕΡ.Στις 5 Οκτωβρίου 2014, ο Μπέρνι Βερσέι υπέφερε από ανεύρυσμα και εισήχθηκε σε νοσοκομείο όπου πραγματοποιήθηκε επέμβαση. Μία ιστοσελίδα δημιουργήθηκε με σκοπό να συγκεντρωθούν χρήματα για την οικονομική του ενίσχυση.


== Δισκογραφία ==


== Παραπομπές ==


== Εξωτερικοί σύνδεσμοι ==
Επίσημη ιστοσελίδα Αρχειοθετήθηκε 2014-12-19 στο Wayback Machine.