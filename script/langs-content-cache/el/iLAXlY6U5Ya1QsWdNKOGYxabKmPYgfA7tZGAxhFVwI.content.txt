revision: 9956269
title: "PlayStation (\u03BA\u03BF\u03BD\u03C3\u03CC\u03BB\u03B1)"
url: https://el.wikipedia.org/wiki/PlayStation_(%CE%BA%CE%BF%CE%BD%CF%83%CF%8C%CE%BB%CE%B1)


---

Το PlayStation, PS, PSone, PS1 ή PSX (ιαπωνικά: プレイステーション, Χέπμπορν: Pureisutēshon) είναι 32-bit κονσόλα βιντεοπαιχνιδιών πέμπτης γενιάς, η οποία κυκλοφόρησε από τη Sony Computer Entertainment στις 3 Δεκεμβρίου του 1994 στην Ιαπωνία, στις 9 Σεπτεμβρίου του 1995 στις ΗΠΑ, στις 29 Σεπτεμβρίου 1995 στην Ευρώπη και στις 15 Νοεμβρίου του 1995 στην Ωκεανία. Είναι η πρώτη κονσόλα της σειράς PlayStation.
Το PlayStation είναι η πρώτη κονσόλα που εξήγαγε 100 εκατομμύρια κομμάτια, εννέα χρόνια και έξι μήνες μετά την αρχική κυκλοφορία του. Το 2000, κυκλοφόρησε ο αντικαταστάτης του PlayStation, ως μια επανασχεδιασμένη slim εκδοχή της κονσόλας, ονόματι PS one.
Τα τελευταία κομμάτια PS one πωλήθηκαν το χειμώνα του 2004-2005, ενώ η κυκλοφορία του διακόπηκε επίσημα το Μάρτιο του 2005, πουλώντας συνολικά 102 εκατομμύρια κομμάτια από την αρχή της κυκλοφορίας του.


== Λειτουργίες ==

Το PlayStation, εκτός από το να παίζει παιχνίδια, έχει τη δυνατότητα να διαβάζει και να παίζει CD μουσικής. Το πρόγραμμα μουσικής μπορεί να αναμιγνύει τη σειρά των τραγουδιών, να δημιουργήσει λίστα εκτέλεσης των κομματιών, να κάνει επανάληψη ενός τραγουδιού ή και όλου του CD. Αυτή η λειτουργία, καθώς και η λειτουργία διαχείρισης της κάρτας μνήμης, μπορούν να χρησιμοποιηθούν απλώς ξεκινώντας την κονσόλα, χωρίς την τοποθέτηση CD.


== Τίτλοι ==
Έως τις 30 Σεπτεμβρίου του 2007, είχαν κυκλοφορήσει συνολικά 7.918 διαφορετικοί τίτλοι βιντεοπαιχνιδιών. Έως τις 31 Μαρτίου του ίδιου έτους, η συνολικές κυκλοφορίες έφτασαν τα 962 εκατομμύρια τεμάχια. Το τελευταίο παιχνίδι που κυκλοφόρησε για το PlayStation ήταν το FIFA Football 2005. Στις 26 Ιουλίου του 2007 στην Ιαπωνία και στις 18 Μαρτίου του 2008 στις Ηνωμένες Πολιτείες, κυκλοφόρησε το Metal Gear Solid: The Essential Collection, το οποίο περιείχε νέες εκδόσεις του παιχνιδιού Metal Gear Solid που είχε κυκλοφορήσει για το αυθεντικό PlayStation. Τα CD ήταν γραμμένα με τον τρόπο αποθήκευσης δεδομένων του PlayStation και ήταν δυνατό να αναπαραχθούν από τα PlayStation και PSone.
Έως τις 30 Απριλίου του 2008, ο τίτλος του PlayStation με τις υψηλότερες πωλήσεις, ήταν το Gran Turismo, το οποίο πούλησε 10,85 εκατομμύρια κομμάτια.


== Περίοδος διάθεσης ==
Με διάρκεια 11 ετών, το PlayStation είχε μια από τις μακρύτερες περιόδους διάθεσης στην αγορά των βιντεοπαιχνιδιών. Στις 23 Μαρτίου 2006, η Sony ανακοίνωσε την απόσυρσή του από την παραγωγή.


== Υστεροφημία ==
Η επιτυχία του PlayStation οδήγησε στο τέλος της εποχής των κονσολών με κασέτες (cartridges). Παρότι δεν ήταν το πρώτο σύστημα που έκανε χρήση οπτικού δίσκου, ήταν το πρώτο εμπορικά επιτυχημένο και κατέληξε να αναμετρηθεί με την τελευταία κονσόλα με φυσίγγια, το Nintendo 64.
Η Nintendo εξέφραζε δημόσια τη δυσπιστία της σχετικά με τη χρήση CD και DVD για την αποθήκευση παιχνιδιών, παραθέτοντας ως επιχείρημα το μεγαλύτερο χρόνο φόρτωσης καθώς ζητήματα σχετικά με την αντοχή των αποθηκευτικών αυτών μέσων. Είναι ευρέως διαδεδομένη η θεωρία ότι η εταιρεία είχε ακόμα μεγαλύτερη ανησυχία σχετικά με την παραβίαση πνευματικών δικαιωμάτων, δεδομένου ότι η εταιρεία είχε την αποκλειστικότητα πολλών παιχνιδιών και δεν έκανε χρήση πολλών τίτλων από άλλες εταιρείες.
Η διαρκώς αυξανόμενη πολυπλοκότητα των παιχνιδιών (σε περιεχόμενο, γραφικά και ήχο) έσπρωξε τις κασέτες στα όριά τους, σχετικά με τις αποθηκευτικές τους δυνατότητες. Ακόμη, τα CD θεωρήθηκαν καλύτερη επιλογή από τους κατασκευαστές, λόγω του ιδιαιτέρως χαμηλότερου κόστους παραγωγής τους καθώς και της ελαστικότητας που αυτά προσέφεραν (είναι ευκολότερο να τροποποιηθεί η παραγωγή ανάλογα με τη ζήτηση). Εν συνεχεία, ήταν δυνατό να μεταφέρουν αυτή τη μείωση του κόστους στον τελικό καταναλωτή.
Για τις εταιρείες ένα πολύ μεγάλο μειονέκτημα των CD ήταν η παράνομη αντιγραφή τους που έγινε εύκολη με την έλευση των συσκευών αντιγραφής του καθώς και των τροποποιητικών τσιπς. Παρά το μειονέκτημα αυτό για τα CD, η Sony τα υποστήριξε έναντι των φυσιγγίων και βοήθησε στην προώθηση της χρήσης των CD ως μέσα αποθήκευσης ηλεκτρονικών παιχνιδιών.


== Παραπομπές ==


== Εξωτερικοί σύνδεσμοι ==