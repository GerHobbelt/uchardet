revision: 9857057
title: "\u039C\u03C0\u03AC\u03BC\u03C0\u03B9 2"
url: https://el.wikipedia.org/wiki/%CE%9C%CF%80%CE%AC%CE%BC%CF%80%CE%B9_2


---

Ο Μπάμπι 2, επίσης γνωστό και ως Μπάμπι 2: Ο Πρίγκιπας του δάσους, (πρωτότυπος τίτλος: Bambi II) είναι Αμερικανική δραματική ταινία κινουμένων σχεδίων παραγωγής 2006 σε σκηνοθεσία του Μπράιαν Πιμένταλ και παραγωγή των DisneyToon Studios της Αυστραλίας. Κυκλοφόρησε αρχικά στις κινηματογραφικές αίθουσες στην Αργεντινή στις 26 Ιανουαρίου 2006, πριν κυκλοφορήσει απευθείας σε βίντεο στις Ηνωμένες Πολιτείες στις 7 Φεβρουαρίου 2006. Κρατάει το παγκόσμια ρεκόρ για το μεγαλύτερο χρονικό διάστημα που μεσολάβησε ανάμεσα στην κυκλοφορία δύο διαδοχικών ταινιών της ίδιας σειράς, αφού η συνέχεια κυκλοφόρησε 64 χρόνια μετά την αρχική ταινία (1942).
Η ταινία διαδραματίζεται χρονικά στο μέσο της πρώτης ταινίας Μπάμπι, με τον Μεγάλο Πρίγκιπα του Δάσους να αγωνίζεται να μεγαλώσει τον ορφανό Μπάμπι μετά το θάνατο της μητέρας του. Είχε αρχικά ονομαστεί Ο Μπάμπι και ο Μεγάλος Πρίγκιπας, στη συνέχεια μετονομάστηκε σε Ο Μπάμπι και ο Μεγάλος Πρίγκιπας του Δάσους και αργότερα σε Μπάμπι 2.


== Πλοκή ==
Μετά τη θανάτωση της μητέρας του από τον Άνθρωπο, ο Μπάμπι συναντιέται με τον πατέρα τους, τον Μεγάλο Πρίγκιπα του Δάσους, ο οποίος τον πάει πίσω στη φωλιά του. Ο Μεγάλος Πρίγκιπας ζητά από την Κουκουβάγια να βρει μια ελαφίνα η οποία θα μπορεί να μεγαλώσει τον Μπάμπι, καθώς τα δικά του καθήκοντα προς την αγέλη του δεν του το επιτρέπουν. Η Κουκουβάγια όμως τον πληροφορεί ότι λόγω των σκληρών χειμώνων, οι ελαφίνες μετά δυσκολίας μπορούν να θρέψουν εκείνες, πόσο μάλλον περισσότερα στόματα. Ο Μεγάλος Πρίγκιπας δεν έχει άλλη επιλογή από το να φροντίσει τον Μπάμπι μέχρι την άνοιξη.
Μήνες αργότερα, ο Μεγάλος Πρίγκιπας επιτρέπει στον Μπάμπι να πάει με τους φίλους του Θάμπερ και Λουλούδη να δουν τον Μαρμότα, του οποίου η σκιά θα δείξει αν ο χειμώνας θα τελειώσει σύντομα. Ο Μπάμπι λέει ψέματα στους φίλους του για το πόσο κοντά είναι εκείνος και ο πατέρας του, καθώς ο Μεγάλος Πρίγκιπας συνεχίζει να μην του λέει την αλήθεια για το θάνατο της μητέρας του.
Στην τελετή του λιβαδιού, ο Μπάμπι συναντιέται με τη Φαλίν. Ο Μαρμότας βγαίνει από τη φωλιά του μόνο και μόνο για να τρομάξει από τον Ρόννο, ένα μεγαλύτερο ελάφι από τον Μπάμπι, και να επιστρέψει σε αυτήν. Ο Ρόννο προσπαθεί να εντυπωσιάσει τη Φαλίν με τις ιστορίες συνάντησής του με τον Άνθρωπο και τα σφυρίγματα που χρησιμοποιούν για να μιμηθούν τα ελάφια. Η Φαλίν όμως δεν πιστεύει αυτές τις ιστορίες σε αντίθεση με τον Μπάμπι, ο οποίος τις βρίσκει απίστευτες και όταν το λέει, ο Ρόννο το παίρνει κυριολεκτικά. Αυτό οδηγεί στο να αντιπαθήσουν αμέσως ο ένας τον άλλο και ο Μπάμπι εκφοβίζεται από τον Ρόννο κάτι που τον κάνει ανίκανο να υπερασπιστεί τον εαυτό του. Όταν βλέπει τον Ρόννο να απομακρύνεται με τη μητέρα του, ανακουφίζεται.
Καθώς φεύγουν και τα υπόλοιπα ζώα, ο Μπάμπι αποκοιμιέται καθώς περιμένει τον πατέρα του να έρθει να τον πάρει. Μετά από αρκετές ώρες αναμονής, ο Μπάμπι ονειρεύεται τη μητέρα του και την ακούει να τον φωνάζει στο λιβάδι. Όπως αποδεικνύεται, αυτό είναι μια ενέδρα του Ανθρώπου ο οποίος χρησιμοποιεί το κόλπο για το οποίο είχε μιλήσει νωρίτερα ο Ρόννο. Ο Μεγάλος Πρίγκιπας του Δάσους έρχεται για να σώσει τον Μπάμπι και τον διατάζει να τρέξει, αλλά ο Μπάμπι είναι τόσο φοβισμένος για να τον υπακούσει. Όταν και οι δύο καταφέρνουν να ξεφύγουν, ο Μεγάλος Πρίγκιπας θυμώνει τον Μπάμπι γιατί παραλίγο να σκοτωθεί. Εκείνη τη στιγμή ο Μπάμπι συνειδητοποιεί ότι οι κυνηγοί έχουν σκοτώσει τη μητέρα του, κάτι το οποίο του επιβεβαιώνει και ο πατέρας του. Καθώς ο Μπάμπι πάει για ύπνο, ο Μεγάλος Πρίγκιπας ζητάει από την Κουκουβάγια να βρει μια ελαφίνα, καθώς ο χειμώνας τελειώνει και δε θα υπάρχει πρόβλημα πια.
Τις επόμενες μέρες, ο Μεγάλος Πρίγκιπας βάζει όρια στον Μπάμπι για το πόσο θα απομακρύνεται από τη φωλιά, καθώς δεν τον εμπιστεύεται πια να κυκλοφορεί μόνος. Όταν εκείνος φεύγει, ο Μπάμπι εξομολογείται στον Θάμπερ και τον Λουλούδη την αποξενωμένη σχέση που έχει με τον πατέρα του και τους λέει πως εύχεται να μπορούσε να τον εντυπωσιάσει. Αποφασίζουν να βοηθήσουν τον Μπάμπι να μάθει πώς να είναι γενναίος και φεύγουν εκτός των ορίων που έθεσε ο Μεγάλος Πρίγκιπας. Συναντιούνται με τον Ρόννο και τη Φαλίν, και ο Μπάμπι αρχίζει για άλλη μια φορά να τσακώνεται με τον Ρόννο όταν τον βλέπει να ενοχλεί τη Φαλίν. Ο Ρόννο κυνηγάει εκείνον και τον Θάμπερ μέσα στο δάσος μέχρι που ο Μπάμπι πηδάει στην ασφάλεια πάνω από ένα μεγάλο φαράγγι. Ο Μεγάλος Πρίγκιπας, ο οποίος έχει δει τα πάντα, είναι θυμωμένος αλλά και εντυπωσιασμένος με τον Μπάμπι για αυτό που κατάφερε.
Την επόμενη μέρα, ο Μπάμπι εξασκείται με τον Θάμπερ, αποφασισμένος να κάνει τον πατέρα του περήφανο για άλλη μια φορά. Ο Θάμπερ τον ενθαρρύνει να μιλήσει στον Μεγάλο Πρίγκιπα και οι δυο τους δένονται περισσότερο όταν ο πατέρας του μοιράζεται μαζί του μερική από τη σοφία του και το πώς να νιώθει το δάσος στις οπλές του. Ο Μεγάλος Πρίγκιπας αποφασίζει να επιτρέψει επιτέλους στον Μπάμπι να έρθει μαζί του στις περιπολίες και καθώς οι μέρες προχωράνε, οι δυο τους έρχονται όλο και πιο κοντά. Βοηθάει τον Μπάμπι να ξεπερνάει τα εμπόδια που συναντά αλλά και τους φόβους του, ενώ ο Μπάμπι τον βοηθάει να χαλαρώσει λίγο και να διασκεδάσει. Όλα αυτά ενώ ο Ρόννο συνεχίζει να μεγαλώνει ζηλεύοντας τον νεαρό πρίγκιπα.
Ένα πρωινό, η Κουκουβάγια βρίσκει τον Μπάμπι και τον Μεγάλο Πρίγκιπα να παίζουν και τους συστήνει τη Μένα, την ελαφίνα που βρήκε για να είναι η νέα μητέρα του Μπάμπι. Ο Μπάμπι συνειδητοποιεί ότι ο Μεγάλος Πρίγκιπας σχεδίαζε να τον στείλει μακριά (μη ξέροντας ότι έχει αλλάξει γνώμη) και ξεσπάει στον πατέρα του, λέγοντάς του ότι εύχεται να ήταν με τη μητέρα του παρά με εκείνον. Μετά από αυτό, ο Μεγάλος Πρίγκιπας αλλάζει για ακόμα μια φορά τη γνώμη του αποφασίζοντας ότι εκείνος δεν είναι ό,τι καλύτερο για τον Μπάμπι και τον στέλνει να ζήσει μαζί με την καινούρια του μητέρα. Ο Μπάμπι, παρά το γεγονός ότι είναι εξαιρετικά λυπημένος, αποδέχεται την αλλαγή αποφασίζοντας ότι η δική του ευτυχία δεν είναι τόσο σημαντική όσο τα καθήκοντά τους ως Πρίγκιπας.
Στην πορεία για τη φωλιά της Μένα, ο Ρόννο εμφανίζεται για να χλευάσει τον Μπάμπι για μια τελευταία φορά και οι δυο τους αρχίζουν και πάλι να τσακώνονται, ενεργοποιώντας μία από τις παγίδες του Ανθρώπου στην οποία πιάνεται η Μένα. Καθώς ο δειλός Ρόννο τρέπεται σε φυγή, ο Μπάμπι καταφέρνει να σώσει τη Μένα οδηγώντας τα σκυλιά του Ανθρώπου μακριά από εκείνην, δίνοντας χρόνο στον πατέρα του να την απελευθερώσει. Τα σκυλιά τον κυνηγούν μέσα στο δάσος και οι φίλοι του τον βοηθούν να τα απομακρύνει. Ο Μπάμπι τα κρατάει μακριά όσο μπορεί χρησιμοποιώντας τις τεχνικές που του έμαθε ο Μεγάλος Πρίγκιπας, μέχρι που τα κυνηγόσκυλα τον στριμώχνουν στην κορυφή ενός βράχου. Ο Μπάμπι καταφέρνει να ξεφύγει ρίχνοντας τον τελευταίο σκύλο στον γκρεμό, αλλά πέφτει κι εκείνος μαζί του. Οι φίλοι του και ο πατέρας του τον θρηνούν νομίζοντας ότι έχει πεθάνει, μέχρι που ο Μπάμπι κινείται και πάλι δείχνοντας ότι είναι ζωντανός και συμφιλιώνεται με τον πατέρα του.
Λίγο αργότερα, ο Θάμπερ μοιράζεται τη δική του εκδοχή της περιπέτειας με τους υπόλοιπους φίλους του, καθώς ο Μπάμπι (του οποίου τα κέρατα άρχισαν να εμφανίζονται) απολαμβάνει τη διήγηση με τη Φαλίν. Ο Ρόννο εμφανίζεται ορκιζόμενος εκδίκηση μέχρι που μια χελώνα τον δαγκώνει στη μύτη και τον κάνει να φύγει τρέχοντας φωνάζοντας τη μητέρα του για βοήθεια. Η παρέα δεν επηρεάζεται από την απειλή του Ρόννο και ο Μπάμπι φεύγει για να συναντήσει τον πατέρα του, ο οποίος αποφάσισε να τον μεγαλώσει τελικά.
Η ταινία τελειώνει με τους δυο τους να μοιράζονται μια τρυφερή στιγμή καθώς ο Μεγάλος Πρίγκιπας δείχνει στον Μπάμπι που γνωρίστηκε με τη μητέρα του όταν ήταν παιδιά.


== Ηθοποιοί ==
Αλεξάντερ Γκουλντ ως Μπάμπι, ο νεαρός πρίγκιπας του δάσους. Η μητέρα του πεθαίνει και πρέπει να είναι με τον πατέρα του. Ο Άντριου Κόλινς ήταν ο επικεφαλής εικονογραφιστής που επέβλεπε για τον χαρακτήρα.
Πάτρικ Στιούαρτ ως ο Μεγάλος Πρίγκιπας του Δάσους. Είναι ο πατέρας του Μπάμπι και εξαιτίας του θανάτου της μητέρας του, είναι αναγκασμένος να γίνει πια ο κηδεμόνας του. Ο Πίτερ Λόμερς ήταν ο επικεφαλής εικονογραφιστής που επέβλεπε για τον χαρακτήρα.
Μπρέντον Μπάεργκ ως Θάμπερ. Αυτός και ο Λουλούδης είναι οι φίλοι του Μπάμπι που τον βοηθούν να είναι γενναίος για να εντυπωσιάσει τον πατέρα του. Ο Ίαν Χάρογουελ ήταν ο επικεφαλής εικονογραφιστής που επέβλεπε για τον χαρακτήρα.
Νίκι Τζόουνς ως Λουλούδης. Αυτός και ο Θάμπερ είναι οι φίλοι του Μπάμπι που τον βοηθούν να είναι γενναίος για να εντυπωσιάσει τον πατέρα του. Ο Ίαν Χάρογουελ ήταν ο επικεφαλής εικονογραφιστής που επέβλεπε για τον χαρακτήρα.
Άντρεα Μπόουεν ως Φαλίν. Είναι το ερωτικό ενδιαφέρον του Μπάμπι και μέρος του ερωτικού τριγώνου ανάμεσα στον Μπάμπι και τον μελλοντικό αντίζηλό του, Ρόννο.
Άντονι Γκάναμ ως Ρόννο. Ο αντίζηλος του Μπάμπι. Είναι το ελάφι με το οποίο ο Μπάμπι τσακώνεται στην πρώτη ταινία. Ο Μπέρναρντ Ντέριμαν και ο Μάρκ Χεν ήταν οι επικεφαλής εικονογραφιστές που επέβλεπαν για τον χαρακτήρα.
Κρι Σάμμερ ως Μένα. Είναι η ελαφίνα η οποία θα αποτελούσε τη νέα μητέρα του Μπάμπι. Είναι επίσης η παιδική φίλη της μητέρας του.
Κιθ Φέργκουσον ως Κουκουβάγια. Ο Μεγάλος Πρίγκιπας της ζητάει να βρει καινούρια μητέρα για τον Μπάμπι.
Μακίνα Κόουγκερλ, Έμμα Ρόουζ Λίμα και Άριελ Γουίντερ ως αδελφές του Θάμπερ. Ενοχλούν τον Θάμπερ, ο οποίος προσπαθεί να τους κρυφτεί.
Μπράιαν Πιμένταλ ως Μαρμότας και Σκαντζόχοιρος. Ο Μαρμότας είναι συνεσταλμένος κι εξέρχεται της φωλιάς του καθορίζοντας το τέλος του χειμώνα. Ο Σκατζόχοιρος είναι γκρινιάρης και υπερπροστατευτικός με τη φωλιά του.
Κάρολιν Χένεσι ως μητέρα του Μπάμπι. Πυροβολείται από τον κυνηγό και εξαιτίας του θανάτου της, ο Μπάμπι πρέπει να μείνει με τον πατέρα του.


=== Ελληνική μεταγλώττιση ===
Δημοσθένης Χαλκιόπουλος ως Μπάμπι
Κωνσταντίνος Τσάκωνας ως Μεγάλος Πρίγκιπας του Δάσους
Κώστας Μπακάλης ως Κουκουβάγια
Σωκράτης Ντούνης ως Θάμπερ
Νάντια Άτια ως Λουλούδης
Αφροδίτη Χατηζμηνά ως Φελίνα
Θοδωρής Τσάκωνας ως Ρόννο
Μυρτώ Ορφανάκου, Άννα Κωνσταντοπούλου και Νίκη Χατζημηνά ως Αδερφές του Θάμπερ
Δημήτρης Κότσαρης ως Μαρμότας
Σταύρος Μαυρίδης ως Σκαντζόχοιρος
Τέτα Κωνσταντά ως Μίνα
Μαρία Ζερβού ως Μητέρα του Μπάμπι
Μαρία Πλακίδη ως Μητέρα του Θάμπερ
Συμμετέχουν επίσης: Ρόζα Νικήτα, Ηλίας Πλακίδης.


== Κυκλοφορία ==
Ενώ η ταινία κυκλοφόρησε απευθείας σε βίντεο σε αρκετές χώρες όπως οι Ηνωμένες Πολιτείες, Καναδάς, Κίνα, Ιαπωνία και Ταϊβάν, σε μερικές χώρες κυκλοφόρησε και στις κινηματογραφικές αίθουσες. Τέτοιες χώρες είναι οι Ηνωμένο Βασίλειο, Γαλλία, Ιταλία, Αυστρία, Μεξικό, Δομινικανή Δημοκρατία, Βραζιλία, Αυστραλία και μερικές άλλες Ευρωπαϊκές χώρες.
Η ταινία ήταν επισήμως η τελευταία κινουμένων σχεδίων που κυκλοφόρησε σε VHS, με εξαίρεση τις ταινίες του Disney Movie Club Exclusives.


== Υποδοχή ==
Η ταινία πώλησε 2.6 εκατομμύρια αντίτυπα DVD την πρώτη εβδομάδα κυκλοφορίας στις Ηνωμένες Πολιτείες. Κέρδισε επίσης ένα βραβείο Annie στην κατηγορία «Καλύτερη Παραγωγή για Ψυχαγωγία στο σπίτι».
Οι κριτικές για την ταινία ήταν μικτές. Συγκεντρώνει ποσοστό 50% στην ιστοσελίδα συλλογής κριτικών Rotten Tomatoes.


== Soundtrack ==
Η μουσική επένδυση του Μπάμπι 2 περιλαμβάνει ορχηστρικά κομμάτια του Μπρους Μπράουτον και νέα τραγούδια από διάφορους γνωστούς καλλιτέχνες, συμπεριλαμβανωμένων των Άλισον Κράους, Μαρτίνα ΜακΜπράιτ και Άντονι Καλέα. Συμπίπτοντας με την κυκλοφορία του DVD της ταινίας, το soundtrack κυκλοφόρησε στις Ηνωμένες Πολιτείες από την Walt Disney Records στις 7 Φεβρουαρίου 2006.
Σε παραγωγή του Ματ Γουώλκερ, το CD περιλαμβάνει εννέα τραγούδια από την ταινία, καθώς και τρία κομμάτια από τον Μπάμπι. Το τραγούδι «Sing the Day» γράφτηκε για τη σκηνή «Running Brave» στην ταινία, αλλά δεν χρησιμοποιήθηκε.


=== Λίστα κομματιών ===


== Παραπομπές ==


== Εξωτερικοί σύνδεσμοι ==
Επίσημος ιστότοπος
Μπάμπι 2   στην IMDb