revision: 9880212
title: "\u0398\u03BB\u03B9\u03BC\u03BC\u03AD\u03BD\u03B7 \u03A4\u03B6\u03AC\u03C3\u03BC\
  \u03B9\u03BD"
url: https://el.wikipedia.org/wiki/%CE%98%CE%BB%CE%B9%CE%BC%CE%BC%CE%AD%CE%BD%CE%B7_%CE%A4%CE%B6%CE%AC%CF%83%CE%BC%CE%B9%CE%BD


---

Θλιμμένη Τζάσμιν (αγγλικά: Blue Jasmine) είναι αμερικανική δραματική ταινία παραγωγής 2013, σε σκηνοθεσία και σενάριο του Γούντι Άλεν. Πρωταγωνιστεί η Κέιτ Μπλάνσετ στο ρόλο της Τζάσμιν, μιας πλούσιας Νεοϋορκέζας, η οποία μετά τη διάλυση του γάμου της και αφού έχει χάσει όλη της την περιουσία, προσπαθεί να φτιάξει από την αρχή τη ζωή της. Έτσι αναγκάζεται να μετακομίσει στο Σαν Φρανσίσκο και να μείνει μαζί με την αδερφή της. Στην ταινία επίσης συμμετέχουν οι Άλεκ Μπάλντουιν, Σάλι Χόκινς, Μπόμπι Καναβάλι, Λούι Σ.Κ., Άντριου Ντάις Κλέι, Πίτερ Σάρσγκααρντ και Μάικλ Στούλμπαργκ.
Η ταινία κυκλοφόρησε στους κινηματογράφους στις 13 Αυγούστου 2013. Απέσπασε θετικά σχόλια από τους κριτικούς με τους περισσότερους να επαινούν την ερμηνεία της Μπλάνσετ. Με προϋπολογισμό 18 εκατομμύρια δολάρια απέφερε 97,5 εκατομμύρια δολάρια παγκοσμίως και έλαβε τρεις υποψηφιότητες για Όσκαρ ενώ βραβεύτηκε με τη Χρυσή Σφαίρα, το BAFTA, το Screen Actors Guild Award και το Όσκαρ Α' Γυναικείου Ρόλου για την ερμηνεία της Μπλάνσετ.


== Πλοκή ==
Η Τζάσμιν μετά τον θάνατο του συζύγου της, τον Χαλ, έναν πλούσιο επιχειρηματία από το Μανχάταν, μετακομίζει μόνιμα στο Σαν Φρανσίσκο όπου κατοικεί η αδελφή της, Τζίντζερ. Οι δυο αδερφές είναι πολύ διαφορετικές και η στάση που κρατούσε η Τζάσμιν απέναντι στη ζωή ήταν κάπως υπεροπτική, κάτι το οποίο η Τζίντζερ ανεχόταν. Ένα βασικό ελάττωμα της Τζάσμιν είναι ότι δίνει πολύ σημασία στο πως την βλέπει ο κόσμος αδιαφορώντας εντελώς για το τι συμβαίνει γύρω της. Μετά από λίγο καιρό συμβίωσης, η Τζάσμιν πιάνει δουλειά ως γραμματέας σε ένα οδοντιατρείο, ενώ παρακολουθεί και μαθήματα κομπιούτερ. Ενώ είναι ακόμη σε θέση να προβάλλει την αριστοκρατική της εικόνα, συνεχίζει να είναι συναισθηματικά επισφαλής και αδυνατεί να υποστηρίξει τον εαυτό της. Δεν εγκρίνει και αποδοκιμάζει συνεχώς τον φίλο της αδελφής της, τον Τσίλι, τον οποίο θεωρεί τελείως αποτυχημένο. Ώσπου έρχεται η μέρα που η Τζάσμιν θα γνωρίσει τον Ντουάιτ, έναν διπλωμάτη, ο οποίος αμέσως εκδηλώνει τα συναισθήματά του για εκείνη αναδεικνύοντας συνεχώς την ομορφιά της, τη φινέτσα και το απαράμιλλο στιλ της.


== Ηθοποιοί και Χαρακτήρες ==
Κέιτ Μπλάνσετ στο ρόλο της Τζάνετ "Τζάσμιν" Φράνσις
Άλεκ Μπάλντουιν στο ρόλο του Χάρολντ "Χαλ" Φράνσις
Σάλι Χόκινς στο ρόλο της Τζίντζερ
Μπόμπι Καναβάλι στο ρόλο του Τσίλι
Λούι Σ.Κ. στο ρόλο του Αλ
Άντριου Ντάις Κλέι στο ρόλο του Όγκι
Πίτερ Σάρσγκααρντ στο ρόλο του Ντουάιτ Γουέστλεϊκ
Μάικλ Στούλμπαργκ στο ρόλο του Δόκτωρ Φλίκερ
Τάμι Μπανσάρντ στο ρόλο της Τζέιν
Μαξ Κασέλα στο ρόλο του Έντι


== Box office ==
Με προϋπολογισμό 18.000.000 δολάρια, η ταινία Θλιμμένη Τζάσμιν έκανε άνοιγμα τριημέρου στη 10η θέση με 3,9 εκατομμύρια δολάρια. Οι συνολικές εισπράξεις στο αμερικανικό box office έφτασαν τα 33,4 εκατομμύρια δολάρια και στον υπόλοιπο κόσμο συγκέντρωσε 64,1 εκατομμύρια δολάρια. Παγκοσμίως απέφερε 97,5 εκατομμύρια δολάρια.


== Βραβεία & Υποψηφιότητες ==


== Παραπομπές ==


== Εξωτερικοί σύνδεσμοι ==
Επίσημη ιστοσελίδα
Θλιμμένη Τζάσμιν στο IMDb