revision: 9655383
title: "\u03A4\u03C3\u03B5\u03BD\u03B3\u03BA \u03A6\u03AD\u03B9"
url: https://el.wikipedia.org/wiki/2046_(%CF%84%CE%B1%CE%B9%CE%BD%CE%AF%CE%B1)


---

2046 είναι ο τίτλος κινέζικης ταινίας, παραγωγής 2004, σε σκηνοθεσία Γουόνγκ Καρ Γουάι και με πρωταγωνιστές τους Τόνι Λιούνγκ Τσίου Γουάι, Ζανγκ Ζιγί, Γκονγκ Λι, Φέι Γουόνγκ και Τακούγια Κιμούρα.


== Υπόθεση ==
Η ταινία μπορεί να θεωρηθεί συνέχεια της προηγούμενης ταινίας του Γουόνγκ Καρ Γουάι Ερωτική επιθυμία (In the Mood for Love), καθώς περιγράφει την ιστορία του ίδιου πρωταγωνιστή, του Τσόου (τον υποδύεται και πάλι ο Τόνι Λιούνγκ Τσίου Γουάι), από τη στιγμή που επιστρέφει από τη Σινγκαπούρη, όπου εργαζόταν ως συγγραφέας, στο Χονγκ Κονγκ, και νοικιάζει ένα δωμάτιο στο ξενοδοχείο Oriental με τον αριθμό 2047, ακριβώς απέναντι δηλαδή από το δωμάτιο με τον αριθμό 2046. Ο αριθμός 2046 έχει ιδιαίτερη σημασία για τον πρωταγωνιστή, καθώς συναντιόταν σε δωμάτιο ξενοδοχείου με τον αριθμό αυτό με τη Σου Λι Ζεν για να γράψουν ένα μυθιστόρημα πολεμικών τεχνών. Η Σου Λι Ζεν (την οποία υποδυόταν η Μάγκι Τσενγκ (Maggie Cheung) στην ταινία Ερωτική επιθυμία) ήταν ο μεγάλος έρωτας της ζωής του, που όμως δεν ευδοκίμησε ποτέ και στην οποία ο Τσόου είναι ακόμα προσκολλημένος. Καθώς η ταινία εξελίσσεται, παρακολουθούμε τις σχέσεις του Τσόου με διάφορες γυναίκες, που όμως δεν καταφέρνουν να τον κάνουν να ξεχάσει την Σου Λι Ζεν. Παράλληλα, ο Τσόυ ξεκινάει να γράφει ένα φουτουριστικό μυθιστόρημα με τον τίτλο 2046. Στο μυθιστόρημα αυτό, "2046" ονομάζεται μια πόλη στην οποία καταφεύγουν οι άνθρωποι για να βρουν τις χαμένες τους αναμνήσεις. Σύμφωνα με τον Τσόου, στην πόλη "2046" "τίποτα δεν αλλάζει και όποιος φτάνει εκεί δεν γυρίζει πίσω ποτέ".


== Παραγωγή ==
Ο φωτισμός, η φωτογραφία και η μουσική συμβάλλουν στη λυρική, μελαγχολική ατμόσφαιρα της ταινίας. Το κεντρικό μουσικό θέμα έχει συνθέσει ο Σιγκέρου Ουμεμπαγιάσι.


== Βραβεία και συμμετοχές ==
Το σάουντρακ της ταινίας βραβεύτηκε στα Golden Horse Awards στην Ταϊβάν και στο Διεθνές Φεστιβάλ Κινηματογράφου στο Χονγκ Κονγκ.
Το 2004, η ταινία προβλήθηκε στο 45ο Φεστιβάλ Κινηματογράφου Θεσσαλονίκης στο πλαίσιο του αφιερώματος Μεγάλοι δημιουργοί του καιρού μας. 


== Παραπομπές ==


== Εξωτερικοί σύνδεσμοι ==
Επίσημο site
http://www.sonyclassics.com/2046/main.html
Κριτική της ταινίας στο Rotten Tomatoes


== Δείτε επίσης ==
Επίσημο site της ταινίας Ερωτική επιθυμία