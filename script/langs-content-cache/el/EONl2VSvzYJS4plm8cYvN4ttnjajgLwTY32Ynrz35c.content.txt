revision: 9626504
title: "\u0393\u03B5\u03CE\u03C1\u03B3\u03B9\u03BF\u03C2 \u039B\u03B5\u03B2\u03AD\u03BD\
  \u03C4\u03B7\u03C2"
url: https://el.wikipedia.org/wiki/%CE%93%CE%B5%CF%8E%CF%81%CE%B3%CE%B9%CE%BF%CF%82_%CE%9B%CE%B5%CE%B2%CE%AD%CE%BD%CF%84%CE%B7%CF%82


---

Ο Γεώργιος Λεβέντης ήταν ένας από τους ηγέτες της Φιλικής Εταιρείας που αγωνίστηκε κατά την Επανάσταση του 1821 και μετέπειτα πολιτικός του νεοσύστατου ελληνικού κράτους.


== Βιογραφία ==
Γεννήθηκε στο Κορακοβούνι της Κυνουρίας το 1790. Μεγάλωσε και σπούδασε στην Ύδρα και αργότερα μετέβη στη Μολδαβία. Το 1812 ανέλαβε καθήκοντα διερμηνέα στα ρωσικά προξενεία του Βουκουρεστίου και του Ιασίου στη Ρουμανία. 
Το 1817 ανέλαβε τη διεύθυνση του γενικού ρωσικού προξενείου στη Μολδαβία, ενώ παράλληλα μυήθηκε στη Φιλική Εταιρεία. Ο Λεβέντης, πιστεύοντας ότι το έργο της οργάνωσης έπρεπε να εξαπλωθεί σε περισσότερες περιοχές, και με τη συμμετοχή Βουλγάρων και Σέρβων, άρχισε αλληλογραφία με Βούλγαρους οπλαρχηγούς και Σέρβους ηγέτες, που ίσως μπορούσαν να διαδραματίσουν καθοριστικό ρόλο, ξοδεύοντας για το σκοπό αυτό σημαντικά ποσά. Το 1819 ο Λεβέντης εκλέχτηκε ως ένας από τους ηγέτες της Φιλικής Εταιρείας. Ήταν ο επικεφαλής της Εφορίας των Φιλικών του Βουκουρεστίου.  Προσέφερε μεγάλα ποσά για την ενίσχυση του έργου της, καθώς και για τις σπουδές των Ελλήνων σε ευρωπαϊκές σχολές και πανεπιστήμια. 
Ύστερα από την απελευθέρωση της Ελλάδας από τον τουρκικό ζυγό πήγε στην Πελοπόννησο. Επίσης, εκλέχτηκε πληρεξούσιος της πατρίδας του στην Εθνοσυνέλευση του 1832. Το 1833 παντρεύτηκε την Ραλλού Λεβέντη το γένος Παπαρρηγόπουλου (αδερφή του γνωστού ιστορικού Κωνσταντίνου Παπαρρηγόπουλου).Αφού ξόδεψε πάρα πολλά για το Ελληνικό Έθνος, πέθανε από αποπληξία στην Αθήνα, πάμφτωχος, στις 24 Νοεμβρίου 1847.


== Παραπομπές ==


== Βιβλιογραφία ==
Κωνσταντίνος Χατζόπουλος, Η αναχώρηση του Φιλικού Γεώργιου Λεβέντη από το Βουκουρέστι (17/29 Μαρτίου 1821), Ελληνικά, τομ.32, τ/χ. 2 (1980), σελ.288-298