revision: 10089061
title: "\u0395\u03BB\u03C0\u03AF\u03B4\u03B1 (\u03C4\u03C1\u03B1\u03B3\u03BF\u03C5\
  \u03B4\u03AF\u03C3\u03C4\u03C1\u03B9\u03B1)"
url: https://el.wikipedia.org/wiki/%CE%95%CE%BB%CF%80%CE%AF%CE%B4%CE%B1_(%CF%84%CF%81%CE%B1%CE%B3%CE%BF%CF%85%CE%B4%CE%AF%CF%83%CF%84%CF%81%CE%B9%CE%B1)


---

Η Ελπίδα (πλήρες ονοματεπώνυμο: Ελπίδα Καραγιαννοπούλου, 1 Οκτωβρίου 1950 ) είναι Ελληνίδα τραγουδίστρια.


== Βιογραφία ==
Η Ελπίδα γεννήθηκε και μεγάλωσε στη Σπερχειάδα Φθιώτιδας την 1η Οκτωβρίου του 1950. Στα δεκαπέντε της χρόνια η οικογένειά της μετακόμισε στην Αθήνα, όπου τελείωσε το 5ο Γυμνάσιο Θηλέων. Από μικρή ονειρευόταν να γίνει αρχιτέκτονας και αργότερα, σπούδασε σχέδιο στη Σχολή Δοξιάδη. 
Έχει δύο μεγαλύτερους αδελφούς, τον Κώστα Καράλη, γνωστό τραγουδιστή, κιθαρίστα και συνθέτη και τον Νίκο.
Πριν τελειώσει τις σπουδές της, μέσω του αδελφού της Κώστα, γνώρισε τον Γεράσιμο Λαβράνο, γνωστό μουσικοσυνθέτη κι έτσι το 1970 άρχισε να ασχολείται με την μουσική και το τραγούδι. Σπούδασε μουσική και φωνητική κοντά στον σπουδαίο δάσκαλο Αλέξανδρο Αινιάν. Μιλάει Αγγλικά και Γαλλικά.
Το 1970 άρχισε να εργάζεται τα βράδια, ξεκινώντας με τον Νίκο Ιγνατιάδη στον Αστέρα Βουλιαγμένης. Συνέχισε σε δημοφιλή νυχτερινά κέντρα της Αθήνας. Συνεργάστηκε με τους Γιάννη Πάριο, Γιώργο Νταλάρα, Στράτο Διονυσίου, Τόλη Βοσκόπουλο, Χάρις Αλεξίου, Βίκυ Μοσχολιού, Δημήτρη Μητροπάνο, Γιάννη Πουλόπουλο, Μανώλη Μητσιά, Χάρρυ Κλυνν και με όλους σχεδόν τους μεγάλους Έλληνες τραγουδιστές.
Έχει συνεργασθεί και με δημιουργούς, όπως τον Κώστα Χατζή, Σώτια Τσώτου, Λάκη Παπαδόπουλο, Βαγγέλη Παπαθανασίου, Κυριάκο Ντούμο, Δημήτρη Ιατρόπουλο, Πάνο Φαλάρα, Κώστα Τουρνά, Χρήστο Νικολόπουλο κ.α.
Στη δισκογραφία μπήκε το 1970, με το τραγούδι "ΛΟΓΙΑ ΑΓΑΠΗΣ". Ακολούθησε το "ΜΗ ΘΥΜΩΝΕΙΣ ΜΗ" και το 1972 έλαβε μέρος στο Φεστιβάλ Θεσσαλονίκης, με το τραγούδι "ΔΕΝ ΤΟΝ ΕΙΔΑ". Ακολούθησε και ο πρώτος προσωπικός της δίσκος με τον ομώνυμο τίτλο. 
Σταθμός στη δισκογραφία της ήταν η συνεργασία της το 1977, με τον Κώστα Χατζή και την ζωντανή ηχογράφηση με τίτλο "ΕΛΠΙΔΑ-ΔΑΚΗΣ στου ΚΩΣΤΑ ΧΑΤΖΗ". Από αυτήν την συνεργασία προέκυψε η μεγάλη διαχρονική επιτυχία "ΑΝΤΙΟ", σε στίχους Σώτιας Τσώτου.
Στη διάρκεια των χρόνων, από το 1972 έως το 1986, συμμετείχε τέσσερις φορές στο Φεστιβάλ Θεσσαλονίκης και έξι φορές εκπροσώπησε την Ελλάδα σε διεθνή Φεστιβάλ τραγουδιού, κερδίζοντας το πρώτο βραβείο στη Χιλή, το δεύτερο βραβείο στο Τόκιο της Ιαπωνίας και άλλα πολλά βραβεία, όπως βραβεία ερμηνείας, ξεχωριστής προσωπικότητας και βραβεία από τα ΜΜΕ ξένων χωρών. Η Ελπίδα υπήρξε πρότυπο για τους νέους της δεκαετίας του '70.
Το 1979 εκπροσώπησε την Ελλάδα στο διαγωνισμό τραγουδιού της Eurovision στο Ισραήλ με το τραγούδι "ΣΩΚΡΑΤΗ ΕΣΥ SUPER STAR" του Δώρου Γεωργιάδη και της Σώτιας Τσώτου, κερδίζοντας την 8η θέση. Ο "ΣΩΚΡΑΤΗΣ" κυκλοφόρησε και στις Ισπανία, Πορτογαλία, Γερμανία, Ολλανδία καθώς και στις Σκανδιναβικές χώρες. Τη δεύτερη εκπροσώπησε την Κύπρο το 1986 στο Μπέργκεν της Νορβηγίας με το τραγούδι "Τώρα ζω".
Τον Ιούνιο του 1979 παντρεύτηκε τον επιχειρηματία και μηχανολόγο μηχανικό Στάθη Κατσαντώνη. Το 1980 απέκτησε την κόρη της Ήρα και το 1985 τον γιο της Στέφανο. Το 2010 συμμετείχε στο τηλεοπτικό πρόγραμμα "Just the 2 Of Us". Το 2012 συμμετείχε στο CD του Γιάννη Ζουγανέλη "ΜΕ ΓΕΙΑ ΤΟ ΚΟΥΡΕΜΑ", με το τραγούδι του Αντώνη Ανδρικάκη "ΘΕΛΩ ΜΙΑ ΜΕΡΑ". Το 2013 συμμετέχει στο CD των Onirama και στο τραγούδι "ΜΙΑ ΒΟΛΤΑ".
Τη σεζόν 2022 πρωταγωνιστεί στην τηλεοπτική σειρά Η Γη της Ελιάς, στο Mega.


== Συμμετοχές σε φεστιβάλ ==


=== Φεστιβάλ Τραγουδιού Θεσσαλονίκης ===
1972: «Δεν τον είδα», 436 βαθμοί, 7η θέση
1973: «Στάξε μέλι», 272 βαθμοί, 7η θέση στον Α' ημιτελικό (δεν προκρίθηκε στον τελικό)
1975: «Σε παρακαλώ», 222 βαθμοί, 5η θέση και βραβείο ερμηνείας
1976: «Άναψέ μου το φως», 164 βαθμοί, 9η θέση


=== Διαγωνισμός Τραγουδιού Eurovision ===
1979 (για την Ελλάδα): «Σωκράτης», 69 βαθμοί, 8η θέση
1986 (για την Κύπρο): «Τώρα ζω», 4 βαθμοί, 20η θέση


=== Φεστιβάλ Τραγουδιού στο Εξωτερικό ===
1972  ΤΟΚΥΟ
1973  ΧΙΛΗ - στην 4η θέση
1973  ΒΟΥΛΓΑΡΙΑ - με βραβείο από τα ΜΜΕ
1974  ΠΟΛΩΝΙΑ
1974  ΤΟΚΥΟ - 2ο βραβείο
1975  ΧΙΛΗ - 1ο βραβείο
1979  EUROVISION στην 8η θέση


== Δισκογραφία ==
1970 "ΛΟΓΙΑ ΑΓΑΠΗΣ" SINGLE  ΙΤΑΛΙΚΗ ΔΙΑΣΚΕΥΗ
1971  "ΜΗ ΘΥΜΩΝΕΙΣ ΜΗ"  ΙΤΑΛΙΚΗ ΔΙΑΣΚΕΥΗ
1972  "ΔΕΝ ΤΟΝ ΕΙΔΑ"  LP
1973  "ΕΛΠΙΔΑ"  LP
1974  "ΚΟΙΤΑ TO ΦΩΣ" LP
1975  TΡΩΪΚΟΣ ΠΟΛΕΜΟΣ  ROCK OPERA
1976  ΑΛΛΗ ΜΙΑ ΜΕΡΑ LP
1977  ΕΛΠΙΔΑ ΔΑΚΗΣ ΣΤΟΝ ΚΩΣΤΑ ΧΑΤΖΗ  LP τριπλός δίσκος - ζωντανή ηχογράφηση
1978  ΕΛΠΙΔΑ "ΜΠΟΡΕΙ"  LP
1978  "KAI ΠΟΥ ΝΑΣΑΙ ΕΣΥ" - συμμετοχή στο δίσκο "ΑΓΑΠΗΜΕΝΗ" του Κώστα Τουρνά
1979  ΕΛΠΙΔΑ ΣΩΚΡΑΤΗΣ (EUROVISION)  LP
1979  TA ΩΡΑΙΟΤΕΡΑ ΤΡΑΓΟΥΔΙΑ ΜΟΥ   LP
1981  "ME ΤΗΝ ΕΛΠΙΔΑ" LP
1982  "ΜΑΚΡΥΝΗ ΓΕΙΤΟΝΙΑ"  LP
1983  "Η ΕΛΠΙΔΑ ΤΡΑΓΟΥΔΑΕΙ ΚΩΣΤΑ ΧΑΤΖΗ  "ΜΕ ΛΟΓΙΑ ΑΠΛΑ" LP
1988  "ΦΛΑΣ"  LP
1988 "ΤΑ ΩΡΑΙΟΤΕΡΑ ΤΡΑΓΟΥΔΙΑ ΜΟΥ"
1989  "EΛΑ ΝΑ ΠΑΙΞΟΥΜΕ"  LP
1990  "ΣΕΛΙΔΑ 16"   LP
1992  "ΤΟ ΠΑΛΙΟ ΝΑ ΛΕΓΕΤΑΙ" LP
1994  "ΜΕΣ ΣΤΗΝ ΝΥΧΤΑ ΧΑΘΗΚΑ"  LP
1995  "TΟ ΛΑΘΟΣ ΚΑΙ ΤΟ ΠΑΘΟΣ"
1997  " ΣΤΗΝ DISCOTEQUE "
2012  Συμμετοχή στο LP  "ΜΕ ΓΕΙΑ ΤΟ ΚΟΥΡΕΜΑ"... στο ΘΕΛΩ ΜΙΑ ΜΕΡΑ
2013  Συμμετοχή στο LP "ΜΙΑ ΒΟΛΤΑ" ΗΜΙΣΚΟΥΜΠΡΙΑ