revision: 10097164
title: "\u0396\u03C9\u03BF\u03CD\u03C0\u03BF\u03BB\u03B7"
url: https://el.wikipedia.org/wiki/%CE%96%CF%89%CE%BF%CF%8D%CF%80%CE%BF%CE%BB%CE%B7


---

Η Ζωούπολη (πρωτότυπος τίτλος: Zootopia) είναι αμερικανική κωμική ταινία περιπέτειας κινουμένων σχεδίων του 2016. Τη σκηνοθεσία της ταινίας ανέλαβαν οι Μπάιρον Χάουαρντ και Ριτς Μουρ, ενώ το σενάριο γράφτηκε από τους Τζάρεντ Μπους και Φιλ Τζόνστον. Πρωταγωνιστούν οι Τζίνιφερ Γκούντγουϊν, Τζέισον Μπέιτμαν, Ίντρις Έλμπα, Τζένι Σλέιτ, Τζ. Κ. Σίμονς, Οκτάβια Σπένσερ και Σακίρα. Η παραγωγή της ταινίας έγινε από την Walt Disney Animation Studios και η διανομή της από την Walt Disney Pictures. Πρόκειται για την 55η μεγάλου μήκους ταινία της Disney. Η ιστορία επικεντρώνεται στη συνεργασία ενός κουνελιού αστυνομικού και μίας αλεπούς κατάδικο για να ξεσκεπάζουν τη μεγάλη συνωμοσία πίσω από τις εξαφανίσεις των άγριων κατοίκων αρπακτικών της μητρόπολης των θηλαστικών.
Η ταινία έκανε πρεμιέρα στο Φεστιβάλ Βρυξελλών Κινουμένου Σχεδίου, στο Βέλγιο, στις 13 Φεβρουαρίου του 2016, ενώ στις 4 Μαρτίου του 2016 κυκλοφόρησε και στις ΗΠΑ. Η ταινία έλαβε θετικές κριτικές με το σενάριο, την εικονογράφιση, τις ερμηνείες και το αντικείμενο του θέματός της να κερδίζουν αξιοσημείωτους επαίνους. Την πρώτη βδομάδα κυκλοφορίας της σημείωσε μεγάλη επιτυχία και έπιασε την πρωτιά σε πολλά box-office ανά τον κόσμο, με συνολικά έσοδα παγκοσμίως πάνω από $1 δισεκατομμύριο, κάνοντας την την τέταρτη ταινία με τα περισσότερα έσοδα για το 2016, την 30η με τα περισσότερα έσοδα ποτέ και την τέταρτη ταινία κινουμένων σχεδίων που ξεπέρασε το $1 δισεκατομμύριο. Έλαβε πολλές υποψηφιότητες για βραβεία αποσπώντας το Όσκαρ Καλύτερης Ταινίας Κινουμένων Σχεδίων, καθώς και Χρυσή Σφαίρα, βραβείο κριτικών και βραβείο Annie στην ίδια κατηγορία. Στην ίδια κατηγορία ήταν επίσης υποψήφια στα βραβεία BAFTA.


== Πλοκή ==
Σε έναν κόσμο που κατοικείται από ανθρωπόμορφα θηλαστικά, το κουνέλι Τζούντι Χοπς από την αγροτική περιοχή Μπανιμπάροου εκπληρώνει το παιδικό της όνειρο να γίνει αστυνομικός στην αστική Ζωούπολη. Αν και ήταν η καλύτερη φοιτήτρια στην Ακαδημία, η πρώτη δουλειά που της δίνεται από τον Αρχηγό Μπόγκο είναι να κόβει κλήσεις σε παράνομα παρκαρισμένα οχήματα, μιας και αυτός αμφισβητεί τις ικανότητές της λόγω του ότι είναι κουνέλι. Την πρώτη της μέρα, παραπλανείται από ένα ντουέτο αλεπούδων, τον Νικ Γουάιλντ και τον Φίνικ, οι οποίοι κάνουν παράνομα κόλπα για να κερδίζουν χρήματα.
Την επόμενη μέρα, η Τζούντι εγκαταλείπει τη θέση του τροχονόμου για να συλλάβει τον Ντουκ Γουίσλτον, μια νυφίτσα που έκλεψε τσάντα με βολβούς κρόκων, γνωστών ως Midnicampum holicithias. Ο Μπόγκο την επιπλήττει, αλλά η κυρία Ότερτον μπαίνει στο γραφείο του Μπόγκο παρακαλώντας να βρουν τον σύζυγό της Έμιτ, ένα από τα δεκατέσσερα αρπακτικά ζώα που έχουν εξαφανιστεί. Όταν η Τζούντι προτείνει να το αναλάβει και η Βοηθός Δημάρχου Ντον Μπελγουέδερ την επικροτεί για αυτό, ο Μπόγκο δίνει στην Τζούντι 48 ώρες για να βρει τον Ότερτον υπό τον όρο ότι αν δεν τα καταφέρει, θα παραιτηθεί.
Όταν η Τζούντι καταλαβαίνει ότι ο Νικ αποτελεί μάρτυρα μιας και βρισκόταν στο σημείο όπου εθεάθη τελευταία φορά ο Ότερτον, τον εκβιάζει να τη βοηθήσει ηχογραφώντας την ομολογία του για φοροδιαφυγή με το στυλό της, που διαθέτει και μηχάνημα εγγραφής ήχου. Η έρευνά τους τους οδηγεί σε μια λιμουζίνα του εγκληματία κύριου Μεγάλου, ο οποίος τους αποκαλύπτει ότι ο Ότερτον έγινε «άγριος» - επανήλθε δηλαδή στην άγρια κατάστασή του - και επιτέθηκε στον οδηγό του, Μάντσας. Στο σπίτι του, ο Μάντσας αναφέρει ότι ο Ότερτον πριν την επίθεσή του, φώναξε κάτι για « άγρια ουρλιαχτά». Λίγο αργότερα, ο Μάντσας γίνεται κι αυτός «άγριος» και κυνηγάει την Τζούντι και τον Νικ. Η Τζούντι καταφέρνει να σώσει τον Νικ παγιδεύοντας τον Μάντσας και καλεί την αστυνομία για βοήθεια. Όταν όμως φτάνουν εκεί, ο Μάντσας έχει εξαφανιστεί. Ο Μπόγκο απαιτεί την παραίτηση της Τζούντι αλλά ο Νικ του υπενθυμίζει ότι η Τζούντι έχει ακόμα δέκα ώρες για να λύσει την υπόθεση. Η Τζούντι μαθαίνει από τον Νικ ότι είχε πέσει θύμα εκφοβισμού όταν ήταν μικρός, όταν θέλησε να ενταχθεί στους προσκόπους αλλά εκείνοι, ακολουθώντας το στερεότυπο για τις αλεπούδες, είπαν ότι δεν ήταν άξιος εμπιστοσύνης.
Στο Δημαρχείο, η Μπελγουέδερ προσφέρει στην Τζούντι και τον Νικ πρόσβαση στις κάμερες των δρόμων της πόλης και από εκεί, βλέπουν ότι ο Μάντσας αιχμαλωτίστηκε από λύκους, για τους οποίους η Τζούντι ερμηνεύει ότι είναι τα «άγρια ουρλιαχτά». Εντοπίζουν τα αρπακτικά ζώα που λείπουν - όλα έχουν επανέλθει στην άγρια κατάστασή τους - φυλακισμένα στο Άσυλο Κλίφσαϊντ, όπου ο Δήμαρχος Λίοντορ Λάιονχαρτ τα κρύβει από το κοινό κι ένας επιστήμονας προσπαθεί να εντοπίσει την αιτία της συμπεριφοράς τους. Ο Λάιονχαρτ και όσοι εμπλέκονται συλλαμβάνονται για παράνομη φυλάκιση ζώων και έτσι η Μπελγουέδερ γίνεται η νέα Δήμαρχος της πόλης.
Η Τζούντι, η οποία εξυμνείται για το ότι έλυσε την υπόθεση, έχει γίνει πλέον φίλη με τον Νικ και τον πείθει να εγγραφεί στην αστυνομική σχολή, ώστε να γίνει συνέταιρός της. Ωστόσο, τον αναστατώνει όταν κατά τη συνέντευξη τύπου λέει ότι η αιτία που τα ζώα που επανέρχονται στην άγρια κατάστασή τους έχει να κάνει πιθανόν με τη βιολογία τους και τα σχόλιά της προκαλούν ένταση ανάμεσα σε αρπακτικά και φυτοφάγα ζώα σε όλη την πόλη. Νιώθοντας ένοχη για το αποτέλεσμα των όσων είπε, η Τζούντι παραιτείται από τη δουλειά της.
Πίσω στο Μπανιμπάροου, η Τζούντι μαθαίνει ότι τα «άγρια ουρλιαχτά» είναι στην πραγματικότητα τοξικά λουλούδια τα οποία έχουν σοβαρές ψυχοτρόπες παρενέργειες σε θηλαστικά. Επιστρέφοντας στη Ζωούπολη και αφού συμφιλιώνεται με τον Νικ, οι δυο τους έρχονται αντιμέτωποι με τον Γουίσλτον, ο οποίος τους λέει πως οι βολβοί που έκλεψε ήταν για κάποιο κριάρι που λέγεται Νταγκ. Βρίσκουν τον Νταγκ σε ένα κρυμμένο εργαστήριο στον υπόγειο σιδηρόδρομο της πόλης όπου παράγει έναν ορό φτιαγμένο από τα τοξικά λουλούδια. Με αυτόν τον ορό, πυροβολεί αρπακτικά ζώα για να τα φέρει στην άγρια κατάστασή τους.
Η Τζούντι και ο Νικ εξασφαλίζουν τον ορό ως αποδεικτικό στοιχείο, αλλά πριν μπορέσουν να φτάσουν στο αστυνομικό τμήμα, η Μπελγουέδερ τους σταματά στο Μουσείο Φυσικής Ιστορίας. Παίρνει τα αποδεικτικά στοιχεία που κρατάνε, αποκαλύπτοντας ότι αυτή είναι ο εγκέφαλος της όλης συνωμοσίας έτσι ώστε τα φυτοφάγα ζώα να θεωρούνται ανώτερα από τα σαρκοφάγα. Η Τζούντι και ο Νικ παγιδεύονται αφού ο Νικ αρνείται να αφήσει πίσω την Τζούντι, η οποία και έχει τραυματιστεί. Η Μπελγουέδερ πυροβολεί τον Νικ με τον τοξικό ορό έτσι ώστε να τον αναγκάσει να σκοτώσει την Τζούντι και καλεί η ίδια την αστυνομία για βοήθεια. Η Τζούντι και ο Νικ όμως είχαν αντικαταστήσει τον τοξικό ορό με βατόμουρα πριν τους τον πάρει η Μπελγουέδερ. Οργισμένη, η Μπελγουέδερ απειλεί να παγιδέψει το ζευγάρι για τις επιθέσεις, αλλά η Τζούντι έχει ήδη ηχογραφήσει την ομολογία της Μπελγουέδερ στο στυλό της. Ο Μπόγκο και η αστυνομία καταφθάνουν, συλλαμβάνοντας την Μπελγουέδερ.
Ο Λάιονχαρτ αρνείται δημοσίως την όποια γνώση και ανάμειξή του στα σχέδια της Μπελγουέδερ και δηλώνει ότι η φυλάκιση των άγριων ζώων εκ μέρους του ήταν μια «λανθασμένη απόφαση για τον σωστό λόγο». Με την αιτία του προβλήματος να έχει βρεθεί, τα άγρια ζώα θεραπεύονται με το αντίδοτο των τοξικών λουλουδιών και η Τζούντι επιστρέφει στην αστυνομία. Ο Νικ αποφοιτά από την Αστυνομική Ακαδημία της Ζωούπολης ως η πρώτη αλεπού αστυνομικός και γίνεται ο συνεταίρος της Τζούντι.


== Ηθοποιοί ==
Τζίνιφερ Γκούντγουϊν ως αστυνομικός Τζούντι Χοπς: ένα αισιόδοξο κουνέλι από το Μπανιμπάροου το οποίο είναι νεοδιορισμένο μέλος στην αστυνομική υπηρεσία της Ζωούπολης.Ντέλλα Σάμπα ως νεαρή Τζούντι Χοπς
Τζέισον Μπέιτμαν ως Νικ Γουάιλντ: μια κόκκινη αλεπού η οποία βγάζει τα προς το ζην με μικροπαρανομίες.Καθ Σούκι ως νεαρός Νικ Γουάιλντ.
Ίντρις Έλμπα ως Αρχηγός Μπόγκο: ένα Αφρικανικό βουβάλι και ο αρχηγός της αστυνομίας της Ζωούπολης, στο τμήμα που υπηρετεί η Τζούντι.
Τζένι Σλέιτ ως Ντον Μπελγουέδερ: ένα μικροσκοπικό πρόβατο το οποίο είναι η βοηθός του Δημάρχου της Ζωούπολης.
Νέιτ Τόρανς ως αστυνόμος Μπέντζαμιν Κλόχαουζερ: ένα παχύσαρκο τσιτάχ το οποίο δουλεύει ως αποστολέας και λοχίας γραφείου στο τμήμα αστυνομίας της Ζωούπολης.
Μπόνι Χαντ ως Μπόνι Χοπς: ένα ευρωπαϊκό κουνέλι από το Μπανιμπάροου, η μητέρα της Τζούντι Χοπς.
Ντον Λέικ ως Στου Χοπς: ένα ευρωπαϊκό κουνέλι από το Μπανιμπάροου, ο πατέρας της Τζούντι Χοπς και γνωστός αγρότης με φάρμα καρότων.
Τόμμι Τσονγκ ως Γιαξ: ένα χαλαρό γιακ και ιδιοκτήτης ενός κλαμπ γυμνιστών, του «Mystic Springs Oasis» στην πλατεία Σαχάρα.
Τζ. Κ. Σίμονς ως Λίοντορ Λάιονχαρτ: ένα ευγενές λιοντάρι, αλλά πομπώδες Δήμαρχος της Ζωούπολης.
Οκτάβια Σπένσερ ως κυρία Ότερτον: μια ενυδρίδα που ανησυχεί για τον άντρα της, Έμιτ Ότερτον, ο οποίος έχει εξαφανιστεί.
Άλαν Τούντικ ως Ντουκ Γουίσλτον: μια νυφίτσα μικροαπατεώνας ο οποίος είναι επίσης γνωστός για την παράνομη πώληση DVD. Το όνομά του είναι μια αναφορά στον Δούκα Γουίσελτον από την ταινία Ψυχρά κι Ανάποδα, στον οποίο ο Τούντικ επίσης χάρισε τη φωνή του.
Σακίρα ως Γκαζέλ: μια γαζέλα η οποία είναι διάσημη ποπ τραγουδίστρια. Η Σακίρα χαρίζει τη φωνή της Γκαζέλ και στην Ισπανική μεταγλώττιση.


=== Ελληνική μεταγλώττιση ===
Ιωάννα Μιχαλά ως Τζούντι Χοπς
Φοίβος Ριμένας ως Νικ Γουάιλντ
Γιάννης Στεφόπουλος ως αρχηγός Μπόγκο
Ντίνος Σούτης ως Λίοντορ Λάιονχαρτ
Ακίνδυνος Γκίκας ως Γιαξ
Μαρία Αδάμου ως Ντον Μπελγουέδερ
Δημήτρης Σάρλος ως Μπέντζαμιν Κλόχαουζερ
Αργύρης Κανδύλης ως Φλας
Ιφιγένεια Στάικου ως Μπόνι Χοπς
Συμμετέχουν: Πέτρος Σπυρόπουλος , Βαγγέλης Ρόκκος, Κωνσταντίνα Κουτουλάκη, Έλενα Δελακούρα, Αφροδίτη Αντωνάκη, Στέλιος Ψαρουδάκης.


== Παραγωγή ==


=== Ανάπτυξη ===
Η ανάπτυξη της ταινίας που θα ονομαζόταν Ζωούπολη ξεκίνησε όταν ο Μπάιρον Χάουαρντ μετέφερε έξι ιστορίες σαν ιδέες στον επικεφαλής του δημιουργικού τμήματος και εκτελεστικό παραγωγό Τζον Λάσιτερ. Τρεις από αυτές τις ιστορίες περιελάμβαναν χαρακτήρες ζώα: μια προσαρμογή του βιβλίου Οι Τρεις Σωματοφύλακες με τους χαρακτήρες να είναι όλα ζώα, μια ιστορία του 1960 για έναν «τρελό γιατρό γάτα...ο οποίος μετατρέπει τα παιδιά σε ζώα» και «έναν κυνηγό επικηρυγμένων στο διάστημα». Η κοινή απειλή που υπήρχε με αυτές τις ιδέες ήταν ότι ο Χάουαρντ ήθελε να φτιάξει μια ταινία παρόμοια με την ταινία της Disney του 1973 Ο Ρομπέν των Δασών, όπου επίσης περιείχε ανθρωπόμορφα ζώα σε όλους τους ρόλους. Σύμφωνα με τον Χάουαρντ, η Ζωούπολη προέκυψε από την επιθυμία του να δημιουργήσει κάτι διαφορετικό από τις άλλες ταινίες με ανθρωπόμορφα ζώα, όπου τα ζώα είτε θα ζούσαν στον φυσικό τους κόσμο είτε στον κόσμο των ανθρώπων. Η ιδέα του, όπου τα ζώα θα ζούσαν σε έναν σύγχρονο κόσμο σχεδιασμένο από ζώα για ζώα, έτυχε ευνοϊκής υποδοχής από τον Λάσιτερ, ο οποίος αντέδρασε αγκαλιάζοντας και σηκώνοντας τον Χάουαρντ «στον αέρα όπως ένα μωρό Σίμπα». Ο Λάσιτερ εισηγήθηκε ότι ο Χάουαρντ θα έπρεπε να δοκιμάσει να συνδυάσει το θέμα του 1960 με τους χαρακτήρες ζώα, ειδικά το κομμάτι με το διάστημα. Αυτό οδήγησε τον Χάουαρντ να αναπτύξει το Savage Seas, μια διεθνή ταινία κατασκοπίας που επικεντρωνόταν σε έναν αρκτικό λαγό με το όνομα «Τζακ Σάβεϊτζ», ο οποίος ήταν κάτι σαν τον Τζέιμς Μποντ. Ήταν περίπου εκείνη την περίοδο που ο σεναριογράφος Τζάρεντ Μπους προσλήφθηκε για να δουλέψει στην ταινία. Ο Μπους ήταν ενθουσιασμένος με το γεγονός ότι θα δούλευε πάνω σε μια ταινία κατασκοπείας επειδή ο πατέρας του και ο παππούς του δούλευαν για την Κεντρική Υπηρεσία Πληροφοριών, CIA.Ο Χάουαρντ και ο Μπους συνέχισαν την ανάπτυξη της ταινίας με τη βοήθεια του Disney Story Trust, του καλύτερου δημιουργικού προσωπικού των στούντιο, με το οποίο συναντιόνταν συχνά για να επανεξετάσουν και να συζητήσουν όλα τα σχέδια κατά το στάδιο της ανάπτυξης. Το πιο ευχάριστο μέρος της ταινίας κατασκοπείας αποδείχτηκε να είναι το πρώτο της μέρος, το οποίο λάμβανε χώρα σε μια πόλη που δημιουργήθηκε από τα ζώα για τα ζώα. Για να επικεντρωθούν σε μια πόλη μόνο με ζώα, ο Χάουαρντ άφησε τελικά πίσω το σκηνικό του 1960, μαζί με την κατασκοπεία και τις διεθνείς πτυχές, κάτι το οποίο οδήγησε την εξέλιξη της ταινίας σε ένα σύγχρονο αστυνομικό δράμα όπου ο Νικ Γουάιλντ κατείχε τον πρωταγωνιστικό ρόλο και η Τζούντι Χοπς ήταν ουσιαστικά η βοηθός του. Για λίγο, «οι δημιουργοί ήταν πολύ αφοσιωμένοι» σε αυτή την εκδοχή της ιστορίας, αλλά τον Νοέμβριο του 2014, συνειδητοποίησαν ότι η πλοκή της ταινίας θα ήταν πιο ελκυστική αν ανέστρεφαν τους ρόλους και επικεντρώνονταν στην Χοπς, αντί στον Γουάιλντ. Η αλλαγή προς αυτή την προοπτική οδήγησε στην εγκατάλειψη πολλών χαρακτήρων, συμπεριλαμβανομένων και δύο χαρακτήρων γνωστών ως «The Gerbil Jerks» οι οποίοι περιγράφονται ως «γερβίλοι που δεν είχαν τίποτα άλλο να κάνουν παρά να ενοχλούν τον Νικ».


=== Προ-παραγωγής ===

Τον Μάιο του 2013, η σελίδα The Hollywood Reporter ανέφερε αρχικά ότι ο Χάουαρντ σκηνοθετούσε την ταινία και ο Τζέισον Μπέιτμαν ανήκε στο καστ, αλλά πολύ λίγα ήταν γνωστά για την ταινία εκείνη την περίοδο. Η Ζωούπολη ανακοινώθηκε επίσημα για πρώτη φορά τον Αύγουστο του 2013 στην έκθεση D23 Expo, με ημερομηνία κυκλοφορίας τον Μάρτιο του 2016.Έρευνα για την ταινία έγινε στο Ζωολογικό θεματικό πάρκο της Disney, Disney's Animal Kingdom, καθώς και στην Κένυα και στο Ζωολογικό σαφάρι πάρκο του Σαν Ντιέγκο, όπου οι εικονογραφιστές πέρασαν οκτώ μήνες μελετώντας το πώς περπατούσαν τα διάφορα ζώα αλλά και το χρώμα της γούνας τους. 800,000 μορφές θηλαστικών δημιουργήθηκαν και συμπεριελήφθησαν στην ταινία. Για να κάνουν τη γούνα των χαρακτήρων να φαίνεται ακόμα πιο ρεαλιστική, πήγαν επίσης και στο Μουσείο Φυσικής Ιστορίας στο Λος Άντζελες, για να παρατηρήσουν την εμφάνιση της γούνας κάτω από το μικροσκόπιο σε διάφορους φωτισμούς. Οι δημιουργοί εμπνεύστηκαν για τον σχεδιασμό της αστικής Ζωούπολης από μεγάλες πόλεις συμπεριλαμβανομένων των Νέα Υόρκη, Σαν Φρανσίσκο, Λας Βέγκας, Παρίσι, Σαγκάη, Χονγκ Κονγκ και Μπραζίλια. Για να δημιουργήσουν μια πόλη η οποία θα μπορούσε να κατοικείται από θηλαστικά που μιλάνε με μέγεθος από 5cm μέχρι 8.23m και διαμένουν σε δραστικά διαφορετικά κλίματα, οι δημιουργοί συμβουλεύτηκαν ειδικούς του Νόμου των Αμερικανών με Αναπηρίες και σχεδιαστές του συστήματος HVAC (τεχνολογία θέρμανσης, εξαερισμού και κλιματισμού). Για βοήθεια στο σχεδιασμό οχημάτων κατάλληλων για τόσους διαφορετικούς τύπους και μεγέθη θηλαστικών, οι δημιουργοί συμβουλεύτηκαν τον Τζέι Μέις, τον πρώην επικεφαλής του δημιουργικού γραφείου της εταιρίας Ford Motor Company.Κατά τη διάρκεια της διαδικασίας ανάπτυξης, ο πρόεδρος των Walt Disney Studios, Άλαν Φ. Χορν, εισηγήθηκε ότι ο Νικ έπρεπε να δηλώσει ρητά την απογοήτευσή του («Ακριβώς όταν σκέφτηκα ότι κάποιος πίστευε πραγματικά σε μένα...») όταν ανακάλυπτε ότι η Τζούντι ακόμα τον φοβόταν εξαιτίας της φύσης του ως αρπακτικό ζώο. Τον Μάρτιο του 2015, αποκαλύφθηκε ότι ο Ριτς Μουρ (Ραλφ: Η Επόμενη Πίστα) προστέθηκε ως σκηνοθέτης στην ταινία, μαζί με τον Τζάρεντ Μπους (Penn Zero: Part-Time Hero) ως συν-σκηνοθέτης.


=== Εικονογράφηση ===
Η πιο πρόσφατη δουλειά της Disney στην εικονογράφηση γούνας ήταν για τον ομότιτλο χαρακτήρα της ταινίας του 2008 Μπολτ, αλλά το λογισμικό που είχαν χρησιμοποιήσει εκείνη την περίοδο δεν ήταν έτοιμο για να δημιουργήσει ρεαλιστική γούνα για τα ζώα της Ζωούπολης. Ως εκ τούτου, οι μηχανικοί πληροφορικής των στούντιο ανέπτυξαν το λογισμικό iGroom, το οποίο έδωσε στους σχεδιαστές των χαρακτήρων πλήρη έλεγχο του βουρτσίσματος, του σχήματος και των σκιών της γούνας και κατέστη επίσης δυνατή η δημιουργία εκκεντρικών στυλ για το κάθε θηλαστικό. Το λογισμικό ήταν επίσης ικανό να ελέγχει ένα αόρατο «φανταστικό» υπόστρωμα το οποίο έδινε στη γούνα την αίσθηση του βελούδου, κάτι το οποίο δεν είχε ξαναγίνει στο παρελθόν. Αυτό το χαρακτηριστικό χρησιμοποιήθηκε στη δημιουργία χαρακτήρων όπως ο αστυνόμος Κλόχαουζερ, ο οποίος έχει ένα μεγάλο κεφάλι το οποίο είναι εξ'ολοκλήρου φτιαγμένο με βούλες γούνας αλλά και για χαρακτήρες με αξιοσημείωτο αριθμό τριχών ή γούνας συμπεριλαμβανομένων και των δύο πρωταγωνιστικών χαρακτήρων, Τζούντι Χοπς και Νικ Γουάιλντ, οι οποίοι είχαν περίπου 2.5 εκατομμύρια τρίχες ο καθένας, μια καμηλοπάρδαλη με εννέα εκατομμύρια τρίχες γούνας, ένα γερβίλο με 480,000 τρίχες και ένα τρωκτικό με περισσότερες από τις 400,000 τρίχες που είχε στο κεφάλι της η Έλσα από την ταινία Ψυχρά κι Ανάποδα.Η Ζωούπολη απετέλεσε τη δεύτερη φορά που η Disney χρησιμοποίησε τον επεξεργαστή Hyperion, τον οποίο είχαν πρωτοχρησιμοποιήσει στην ταινία Οι Υπερέξι. Ένα νέο παράδειγμα γούνας προστέθηκε στον επεξεργαστή για να διευκολύνει τη δημιουργία ρεαλιστικών εικόνων πυκνών γουνών των ζώων. Το Nitro, μια εφαρμογή απεικόνισης σε πραγματικό χρόνο που αναπτύχθηκε από όταν φτιαχνόταν η ταινία Ραλφ: Η Επόμενη Πίστα, χρησιμοποιήθηκε για να είναι η γούνα πιο συνεπής, άθικτη και λεπτή πολύ πιο γρήγορα, σε αντίθεση με προηγούμενες πρακτικές όπου έπρεπε να προβλέψεις το πώς η γούνα θα δούλευε ενώ φτιαχνόταν και κοιτάζοντας τις σιλουέτες ή πόζες του χαρακτήρα. Η γεννήτρια δέντρο-και-φυτό Bonsai, που χρησιμοποιήθηκε πρώτη φορά στην ταινία Ψυχρά κι Ανάποδα, χρησιμοποιήθηκε για τη δημιουργία πολλών διαφορετικών δέντρων με πολύ λεπτομερές φύλλωμα.Η διαδικασία της παραγωγής της ταινίας Ζωούπολη έγινε σε πρόχειρα γραφεία σε μια τεράστια αποθήκη στο Βόρειο Χόλιγουντ (μαζί με την ταινία Βαϊάνα) καθώς τα γραφεία της Disney Animation στο Μπέρμπανκ ανακαινίζονταν.


=== Κάστιγνκ ===
Στις 6 Μαΐου 2015, ο Μπέιτμαν και η Τζίνιφερ Γκούντγουϊν ανακοινώθηκαν για τους ρόλους των Νικ Γουάιλντ και Τζούντι Χοπς αντίστοιχα. Οι δημιουργοί επέλεξαν τον Μπέιτμαν επειδή ήθελαν έναν ηθοποιό που θα μπορούσε να φέρει «μια αστεία αλλά και εγκάρδια πλευρά» με «μια πανούργα, και κάπως ξηρή φωνή». Ο Μπέιτμαν περιέγραψε τον χαρακτήρα του ως «έναν επιτήδειο, σαρκαστικό μηχανογράφο», παρατηρώντας την ομοιότητα του ρόλου με πολλούς από τους άλλους ρόλους που είχε κάνει από τότε που ήταν 12. Εξήγησε πώς είπε στους σκηνοθέτες: «'Τι είδους φωνή με θέλετε να κάνω;' Και με κοίταξαν λες και ήμουν ηλίθιος και είπαν 'Απλά κάνε αυτό που κάνεις. Απλά μίλα'».Σχολιάζοντας την πρόσληψη της Γκούντγουϊν για τον ρόλο της Χοπς, ο Μουρ είπα ότι έφερε «μια πολύ κεντρική γλυκύτητα, τεράστια καρδιά και μια εξαιρετική αίσθηση του χιούμορ». Περιέγραψε την Τζούντι ως «μια μίξη μικρής Πολυάννας με Furiosa». Η Γκούντγουϊν δήλωσε για τον χαρακτήρα της: «Ο κόσμος λαμβάνει λανθασμένα την ευγένεια ως αφέλεια ή ηλιθιότητα και η Χοπς είναι ένα καλό κορίτσι πέρα ως πέρα. Αλλά, δεν είναι ένα ηλίθιο κουνέλι».


== Soundtrack ==
Τη μουσική επένδυση της ταινίας συνέθεσε ο Μάικλ Τζακίνο. Η ταινία σηματοδοτεί την πρώτη του δουλειά σε ταινία μεγάλου μήκους για τα Walt Disney Animation Studios, καθώς προηγουμένως είχε συνθέσει για την ταινία μικρού μήκους με τον Γκούφυ How to Hook Up Your Home Theater, τις δύο σπέσιαλ ταινίες μικρού μήκους Prep & Landing καθώς και την επίσης μικρού μήκους The Ballad of Nessie. Η Σακίρα εκτός από το ότι χάρισε τη φωνή της στο ρόλο της Γκαζέλ, ερμήνευσε στην ταινία και το πρωτότυπο τραγούδι «Try Everything», το οποίο έγραψε η Σία με τους Stargate. Η μουσική της ταινίας ηχογραφήθηκε από μια 80-μελή ορχήστρα τον Νοέμβριο του 2015, με τον Τιμ Σίμονεκ να τη διευθύνει. Το soundtrack κυκλοφόρησε στις 4 Μαρτίου 2016 από την Walt Disney Records.


=== Λίστα κομματιών ===


== Κυκλοφορία ==
Η Ζωούπολη κυκλοφόρησε σε Disney Digital 3-D, RealD 3D και IMAX 3D, κάνοντάς την την πρώτη ταινία κινουμένων σχεδίων της Disney που προβλήθηκε σε ΙΜΑΧ αίθουσες από το 2002 και την ταινία Ο Πλανήτης των Θησαυρών. Η ταινία κυκλοφόρησε με διαφορετικό τίτλο σε αρκετές διεθνείς αίθουσες. Στο Ηνωμένο Βασίλειο και άλλες Ευρωπαϊκές χώρες, στη Μέση Ανατολή και σε βόρειες Αφρικανικές χώρες, η ταινία είχε τον τίτλο Zootropolis, με όλες τις ατάκες που περιείχαν τη λέξη «Zootopia» να ηχογραφούνται ξανά. Στην Κίνα, το SAPPRFT της πολιτείας χορήγησε στην ταινία μια σπάνια παράταση δύο εβδομάδων για να προβληθεί επιπρόσθετα στις αίθουσες μετά την περιορισμένη προβολή 30 ημερών που είχε αρχικά προγραμματιστεί και θα ολοκληρωνόταν στις 3 Απριλίου 2016. Στη Γερμανία, η ταινία είχε τον τίτλο Zoomania εξαιτίας του παιδικού βιβλίου του Γερμανού συγγραφέα Κέι Φίσιερ με τον ίδιο τίτλο που είχε κυκλοφορήσει το 2010.


=== Προώθηση ===
Το πρώτο τρέιλερ κυκλοφόρησε στο διαδίκτυο στο κανάλι των Walt Disney Animation Studios στο YouTube στις 11 Ιουνίου 2015. Ένα δεύτερο τρέιλερ κυκλοφόρησε πάλι διαδικτυακά στο κανάλι των Walt Disney Animation Studios στο YouTube στις 23 Νοεμβρίου 2015, δείχνοντας μια σκηνή από την ταινία όπου οι βασικοί χαρακτήρες πηγαίνουν στο Τμήμα Οχημάτων των Θηλαστικών στο οποίο όλοι οι υπάλληλοί του είναι βραδύποδες. Το επίσημο κινηματογραφικό τρέιλερ της ταινίας κυκλοφόρησε, για άλλη μια φορά διαδικτυακά, την παραμονή της Πρωτοχρονιάς του 2015. Φιγούρες των Τζούντι Χοπς και Νικ Γουάιλντ κυκλοφόρησαν για το Disney Infinity 3.0 την 1η Μαρτίου 2016.Η Disney δημιούργησε σύμβαση με την εταιρία Allied Integrated Media για ψηφιακή προώθηση της ταινίας. Ήθελε η εταιρία να επικοινωνήσει με τα μέλη του Furry fandom της ιστοσελίδας Meetup, ενθαρρύνοντάς τα να αναρτήσουν φωτογραφίες τους με τα κοστούμια τους στα διάφορα κοινωνικά δίκτυα χρησιμοποιώντας το hashtag της ταινίας, ως μια μορφή διαφήμισης της ταινίας.Το ζωολογικό πάρκο της Δανίας Givskud Zoo είχε ήδη κατοχυρώσει το όνομα Zootopia το 2014 κι έτσι η Disney άλλαξε το όνομα της ταινίας σε Zootropolis στις περισσότερες Ευρωπαϊκές χώρες όπου προβλήθηκε.


=== Home media ===
Η Ζωούπολη κυκλοφόρησε από τη Walt Disney Studios Home Entertainment σε Blu-ray, Blu-ray 3D, DVD και Digital HD πλατφόρμες στις 7 Ιουνίου 2016. Αυτές περιλαμβάνουν έξτρα υλικό όπως «Scoretopia», μια εναλλακτική εισαγωγική σκηνή και το μουσικό βίντεο του τραγουδιού «Try Everything» το οποίο ερμηνεύει η Σακίρα. Η ταινία έκανε το ντεμπούτο της στην κορυφή των πωλήσεων μέχρι το τέλος της εβδομάδας στις 12 Ιουνίου 2016.


== Υποδοχή ==


=== Box office ===
Η Ζωούπολη έκανε έσοδα $341.3 εκατομμύρια σε Ηνωμένες Πολιτείες και Καναδά και $682.5 εκατομμύρια σε άλλες χώρες, φτάνοντας συνολικά τα $1.024 δισεκατομμύρια παγκοσμίως, με τον προϋπολογισμό της ταινίας να είναι $150 εκατομμύρια. Στις 18 Μαρτίου 2016, η ταινία έφτασε τα $500 εκατομμύρια, γινόμενη η τρίτη συνεχόμενη ταινία των Walt Disney Animation Studios που έφτασε σε αυτό το σημείο μετά τις ταινίες Ψυχρά κι Ανάποδα (2013) και Οι Υπερέξι (2014). Στις 5 Απριλίου, έγινε η πρώτη ταινία του 2016 που είχε έσοδα περισσότερα από $800 εκατομμύρια από πωλήσεις εισιτηρίων, και στις 24 Απριλίου έγινε η πρώτη ταινία του 2016 με έσοδα $900 εκατομμύρια. Στις 5 Ιουνίου η ταινία πέρασε το φράγμα του $1 δισεκατομμυρίου, γινόμενη η δεύτερη ταινία του 2016 που έφτασε αυτό το ποσό (μετά την ταινία Captain America: Εμφύλιος Πόλεμος), η τέταρτη ταινία κινουμένων σχεδίων (μετά τις ταινίες Toy Story 3, Ψυχρά κι Ανάποδα και Minions), η ενδέκατη ταινία της Disney (τρίτη κινουμένων σχεδίων της Disney) και η εικοστή έκτη ταινία συνολικά που έσπασε αυτό το ορόσημο.Παγκοσμίως, ήταν η τέταρτη ταινία του 2016 με τα περισσότερα έσοδα (πίσω από τις ταινίες Captain America: Εμφύλιος Πόλεμος, Rogue One: A Star Wars Story και Ψάχνοντας την Ντόρι), η δεύτερη ταινία κινουμένων σχεδίων του 2016 με τα περισσότερα έσοδα, η δεύτερη ταινία των Walt Disney Animation Studios (δεύτερη συνολικά) όλων των εποχών με τα περισσότερα έσοδα στην πρώτη κυκλοφορία της (μετά το Ψυχρά κι Ανάποδα), η δεύτερη πρωτότυπη ταινία με τα υψηλότερα έσοδα (πίσω από το Avatar), η πέμπτη ταινία κινουμένων σχεδίων με τα περισσότερα έσοδα όλων των εποχών και η τριακοστή ταινία με τα περισσότερα έσοδα όλων των εποχών. Η σελίδα Deadline υπολόγισε το διαδικτυακό κέρδος της ταινίας να είναι στα $294.9 εκατομμύρια, συνυπολογίζοντας όλα τα έσοδα και έξοδα της ταινίας, κάνοντάς την την πέμπτη πιο κερδοφόρα κυκλοφορία του 2016.


=== Κριτική ===
Στην ιστοσελίδα συλλογής κριτικών Rotten Tomatoes, η ταινία συγκεντρώνει ποσοστό 98% με μέσο όρο 8.1/10 βασισμένα σε 256 κριτικές. Στο τμήμα ομοφωνίας διαβάζουμε: «Η έξοχα στρογγυλεμένη Ζωούπολη προσφέρει ένα στοχαστικό και ολοκληρωμένο μήνυμα το οποίο είναι τόσο πλούσιο και επίκαιρο όσο και η πολυτελής εικονογράφησή της - όλα αυτά καθώς παραμένει γρήγορη και αρκετά αστεία για να κρατήσει και το παιδικό κοινό ψυχαγωγημένο». Ήταν η δεύτερη ταινία του 2016 με το υψηλότερο ποσοστό στην ιστοσελίδα, πίσω από την ταινία Moonlight. Στη ιστοσελίδα Metacritic, η ταινία συγκεντρώνει 78/100 βασισμένο σε 43 κριτικές, σημειώνοντας «γενικά ευνοϊκές κριτικές». Σε ψηφοφορία κοινού από το CinemaScore, η ταινία έλαβε το βαθμό «Α» σε μια κλίμακα από το Α+ μέχρι το F.Ο Νιλ Τζένζλινγκερ από την εφημερίδα The New York Times θεώρησε την ταινία «αστεία, έξυπνη [και] τροφή για σκέψη». Ο Πίτερ Τράβερς από το περιοδικό Rolling Stone έγραψε ότι η Ζωούπολη «μπορεί να είναι η πιο ανατρεπτική ταινία του 2016», δίνοντας στην ταινία 3,5/4 και εξυμνώντας το επίκαιρο μήνυμά της για τη βλάβη της προκατάληψης εν όψει της επικρατούσας ξενοφοβικής πολιτικής ρητορικής την περίοδο της κυκλοφορίας της ταινίας, αλλά και το χιούμορ της. Ο Πίτερ Ντεμπρούτζ από το περιοδικό Variety παρατήρησε ότι η Ζωούπολη «παίζει ακριβώς πάνω στις δυνατότητες των στούντιο». Ο κριτικός Έρικ Γκολντμαν της ιστοσελίδας IGN έδωσε στην ταινία 9/10 λέγοντας: «Η Ζωούπολη είναι ένα υπέροχο παράδειγμα του πώς η Disney, στα καλύτερά της, μπορεί να αναμείξει το παρελθόν της μαζί με το παρόν με έναν πολύ άνετο και συναρπαστικό τρόπο. Παίρνει την κλασική εικονογράφηση ζώων που περπατάνε, μιλάνε και συμπεριφέρονται όπως οι άνθρωποι, αλλά τους δίνει μια σύγχρονη πινελιά και στο θέμα χιούμορ αλλά και στο είδος της εικονογράφησης ... κι επίσης τα θέματα της ταινίας, είναι γεμάτα νόημα και συναρπαστικά επίκαιρα».Γράφοντας στην Κυριακάτικη Βρετανική εφημερίδα The Observer, ο κριτικός Μαρκ Κέρμοουντ βρήκε την ταινία να είναι «μια πολύ αστεία και πολύ συμπαθητική απόλαυση για τις διακοπές». Πρόσθεσε: «Το επακόλουθο δράμα είναι μια ιστορία των αρπακτικών που υποκύπτουν στο ζωικό τους ένστικτο ενώ η φοβισμένη λεία φοβάται τους γείτονές της. Στην πραγματικότητα, είναι μια ευχάριστα καλοσχεδιασμένη παραβολή σχετικά με την εμπιστοσύνη και την ανοχή απέναντι στον πανικό και την προκατάληψη. Ένας ενθαρρυντικά αισιόδοξος εορτασμός της αγάπης και της διαφορετικότητας σε περιόδους μίσους και αβεβαιότητας. Αν όλα αυτά ακούγονται υπερβολικά επί του μηνύματος, τότε μη φοβάσαι - τα αστεία είναι κωμικά, οι χαρακτήρες ελκυστικοί και η εικονογράφηση γεμάτη με υπέροχες οπτικές λεπτομέρειες». Κλείνοντας, «[…] αυτή είναι η σωστή οικογενειακή διασκέδαση με γνήσια διαγενεακή έφεση. Ζήτω!»Στη Βρετανική καθημερινή εφημερίδα The Daily Telegraph, ο Ρόμπι Κόλιν σημείωσε: «Το λιοντάρι δεν κάθεται απλά παρέα με το πρόβατο, αλλά δουλεύουν μαζί από κοινού στο Δημαρχείο. Είναι το όνειρο της πολυμορφίας το οποίο γίνεται πραγματικότητα. Ή μήπως όχι; […] Σκεφτείτε το Busytown μέσω της Chinatown. Είναι σχεδόν σίγουρο ότι θα είναι η πιο υπαρξιακή διερεύνηση κινούμενων σχεδίων ζώων που μιλάνε της χρονιάς». Ο Κόλιν πρόσθεσε: «Όπως ο Νικ Νόλτε και ο Έντι Μέρφι στην ταινία 48 Ώρες, αν και σημαντικά πιο νόστιμη, η Τζούντι και ο Νικ δημιουργούν ένα ξεκαρδιστικό αλλά αποτελεσματικό ντουέτο - όχι μόνο χάρη στην τεράστια φωνητική δουλειά των Γκούντγουϊν και Μπέιτμαν, η οποία ταξιδεύει μαζί με την αβίαστη αιώρηση και το χτύπημα της μεγάλης σύνθετης αρμονίας και ρυθμού».Ο Ματ Ζόλερ Σέιτζ από την κριτική ιστοσελίδα RogerEbert.com, αν και γενικά του άρεσε η ταινία (3/4 αστέρια), έχει πρόβλημα με την κεντρική μεταφορά της ταινίας η οποία ερχόταν σε αντίθεση με το μήνυμά της δηλώνοντας ότι: «[Η Ζωούπολη] ζητάει συνεχώς από τους χαρακτήρες της να κοιτάξουν τα στερεότυπα του είδους του κάθε ζώου και δεν χρησιμοποιεί ειδική γλώσσα ή επαναλαμβάνει βλαβερές υποθέσεις.... Αυτά όλα δείχνουν έξυπνα και ευγενή μέχρι που συνειδητοποιείς ότι όλα τα στερεότυπα για διάφορα ζώα είναι κατά κάποιο τρόπο αληθινά, ειδικά στο βασικό ένα: τα σαρκοφάγα τρώνε τα φυτοφάγα ζώα επειδή αυτό είναι στη φύση τους». Ολοκλήρωσε την κριτική του επιδεικνύοντας ότι «αν [η Ζωούπολη] ήταν λίγο πιο αόριστη, ή ίσως λίγο πιο χαζή και λιγότερο ευχαριστημένη από τον εαυτό της, μπορεί να ήταν ένα κλασικό, αν και πολύ διαφορετικό, λιγότερο αξιόπιστο είδος. Όπως είναι, είναι μια καλή, όμορφα εκτελεσμένη ταινία η οποία δεν συνεισφέρει με τον τρόπο που θα το ήθελε».Επίσης στην εφημερίδα The Daily Telegraph, η Ρόζα Πρινς ξεχώρισε τον κεντρικό χαρακτήρα της ταινίας, Τζούντι Χοπς, ως μια ευπρόσδεκτη αλλαγή της Disney να περιλαμβάνει ηρωίδες στις ταινίες της, όπως κάνει με τις Πριγκίπισσες της Disney. Βρήκε ότι σε αντίθεση με αυτούς τους χαρακτήρες που επικεντρώνονται στο ρομάντζο ή στην πίστη στην οικογένεια, η Χοπς επικεντρώνεται στο όνειρό της να κάνει καριέρα ως αστυνομικός και να υπηρετεί την πόλη της.Κάποιοι ήταν επικριτικοί στο μήνυμα για τις παγκόσμιες προκαταλήψεις κάθε μορφής το οποίο ερμηνεύτηκε ως μια αλληγορία για τον Αμερικανικό ρατσισμό. Ο Νίκο Λανγκ από το Consequence of Sound ένιωσε ότι η Disney παρέδωσε μια παιδική εκδοχή της ταινίας Crash, ενώ άλλοι επέκριναν τη χρησιμοποίηση του θηράματος και των αρπακτικών ειδών στην αλληγορία.


=== Βραβεία και υποψηφιότητες ===
Η ταινία επιλέχθηκε από το Αμερικανικό Ινστιτούτο Κινηματογράφου ως μία από τις δέκα καλύτερες ταινίες του 2016, και κέρδισε Όσκαρ, Χρυσή Σφαίρα, Βραβείο Κριτικών και Βραβείο Annie στην κατηγορία Καλύτερης ταινίας κινουμένων σχεδίων, καθώς και υποψηφιότητα για βραβείο BAFTA στην ίδια κατηγορία.
Σημειώσεις


=== Αγωγή ===
Στις 21 Μαρτίου 2017, μια αγωγή παράβασης πνευματικών δικαιωμάτων κατατέθηκε εναντίον της Disney από την Esplanade Productions, μια εταιρία που ανήκει στον Γκάρι Γκόλντμαν, έναν από τους σεναριογράφους της ταινίας Ολική επαναφορά. Στην αγωγή υπήρχε ο ισχυρισμός ότι ο Γκόλντμαν (το 2000 και το 2009) πήγε στη Disney μια ιδέα για μια live-action ταινία με τον τίτλο Looney, η οποία αφορούσε έναν κοινωνικά αδέξιο εικονογραφιστή ο οποίος δημιουργεί ένα τηλεοπτικό καρτούν με τον τίτλο Ζωούπολη. Η Disney απέρριψε και τις δύο φορές την ιδέα, αλλά ο Γκόλντμαν κατηγόρησε την εταιρία ότι αντέγραψε το όνομα, τα θέματα, τις ρυθμίσεις και τους χαρακτήρες. Μαζί με την αγωγή ο Γκόλντμαν κατέθεσε και μια πρώιμη καλλιτεχνική δουλειά με χαρακτήρες οι οποίοι, όπως ισχυρίστηκε, ήταν παρόμοιοι με βασικούς χαρακτήρες της ταινίας, συμπεριλαμβανομένων των Νικ Γουάιλντ, Τζούντι Χοπς, Φλας και Αρχηγό Μπόγκο. Ένας εκπρόσωπος της Disney είπε για την αγωγή ότι ήταν «γεμάτη με ολοφάνερα ψευδείς ισχυρισμούς».Μετά πολλές συσκέψεις ανάμεσα στις δύο πλευρές που κράτησαν μήνες, ο Επαρχιακός Δικαστής των ΗΠΑ Μάικλ Φιτζέραλντ, απέρριψε τις κατηγορίες παράβασης στις 8 Νοεμβρίου 2017. Όπως δήλωσε στην τελική του αναθεώρηση, «...η προσπάθεια του Γκόλντμαν να κάνει τις πλοκές των Looney και Ζωούπολη να μοιάζουν ίδιες ήταν βεβιασμένες. Όλες οι υποτιθέμενες ομοιότητες μεταξύ των δύο δουλειών ήταν θεματικές, όχι σημεία της πλοκής και όχι σειρά γεγονότων, και ήταν πολύ γενικές για να προστατεύονται από το νόμο των πνευματικών δικαιωμάτων».


== Εμπορικότητα ==
Ένα παιχνίδι με χαρτιά ονόματι Zootopia: Suspect Search και το οποίο ήταν βασισμένο στην ταινία κυκλοφόρησε, όπως επίσης κι ένα παιχνίδι για κινητά με τον τίτλο Zootopia Crime Files.


== Μέλλον ==
Τον Ιούνιο του 2016, ο Χάουαρντ και ο Μουρ βρίσκονταν σε συνομιλίες για την πιθανότητα μιας συνέχειας της Ζωούπολης. Τον ίδιο μήνα, σε μια συνέντευξη για προκλήσεις και ιδέες για τη Ζωούπολη 2, η Τζίνιφερ Γκούντγουϊν αποκάλυψε ότι εύχεται να μπορέσει να επαναλάβει το ρόλο της ως Τζούντι Χοπς σε μια συνέχεια της ταινίας.


== Παραπομπές ==


== Εξωτερικοί σύνδεσμοι ==
Επίσημος ιστότοπος
Ζωούπολη, επίσημος λογαριασμός στο Facebook.
Ζωούπολη   στην IMDb
Ζωούπολη στο Box Office Mojo
Ζωούπολη στο Metacritic