revision: 9180517
title: "\u0395\u03C0\u03B9\u03C4\u03B1\u03C7\u03C5\u03BD\u03CC\u03BC\u03B5\u03BD\u03B7\
  \ \u03B1\u03C0\u03BF\u03C3\u03AC\u03B8\u03C1\u03C9\u03C3\u03B7"
url: https://el.wikipedia.org/wiki/%CE%95%CF%80%CE%B9%CF%84%CE%B1%CF%87%CF%85%CE%BD%CF%8C%CE%BC%CE%B5%CE%BD%CE%B7_%CE%B1%CF%80%CE%BF%CF%83%CE%AC%CE%B8%CF%81%CF%89%CF%83%CE%B7


---

Η επιταχυνόμενη αποσάθρωση πετρωμάτων αποτελεί ερευνητικό πεδίο της γεωμηχανικής, η οποία έχει ως σκοπό την εξισορρόπηση της παγκόσμιας κλιματικής αλλαγής μέσω μεγάλης κλίμακας παρεμβάσεων σε φυσικά συστήματα της Γης. Συγκεκριμένα, ο όρος «επιταχυνόμενη αποσάθρωση» αναφέρεται στην αύξηση του ρυθμού χημικής αποσάθρωσης κατάλληλων πετρωμάτων με σκοπό τη μείωση των επιπέδων διοξειδίου του άνθρακα (CO2) στην ατμόσφαιρα της Γης. Η χημική αποσάθρωση των πετρωμάτων αποτελεί φυσική διεργασία που λαμβάνει χώρα στη Γη με πολύ αργούς ρυθμούς, ωστόσο θεωρείται ρυθμιστής της συγκέντρωσης του ατμοσφαιρικού CO2 σε βάθος γεωλογικού χρόνου. Περιλαμβάνει τη διαλυτοποίηση των επιμέρους ορυκτών των πετρωμάτων, συνήθως υπό την επίδραση θαλασσινού νερού ή νερού βροχής. Κατά τη διαδικασία αυτή, λαμβάνει χώρα μεταφορά CO2 από την ατμόσφαιρα της Γης στο υδατικό διάλυμα, λόγω αύξησης της αλκαλικότητας του διαλύματος. Για τη συγκεκριμένη μέθοδο δέσμευσης και αποθήκευσης CO2, κατάλληλα πετρώματα θεωρούνται τα υπερβασικά και βασικά, λόγω της υψηλής τους περιεκτικότητας στο ορυκτό ολιβίνης (Mg, Fe)2SiO4. Στην παρακάτω αντίδραση, η οποία περιγράφει τη χημική αποσάθρωση του ολιβίνη, φαίνεται η αποθήκευση του ατμοσφαιρικού CO2 στο υδατικό διάλυμα υπό μορφή όξινων ανθρακικών ιόντων:
(Mg, Fe)2SiO4(s) + 4CO2(g) + 4H2O(l) → 2(Mg, Fe)2+(aq) + 4HCO3−(aq) + H4SiO4(aq)
Η επιταχυνόμενη αποσάθρωση πλούσιων σε ολιβίνη πετρωμάτων είναι δυνατό να εφαρμοστεί σε χερσαία ή θαλάσσια περιβάλλοντα.


== Παραπομπές ==