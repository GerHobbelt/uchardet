revision: 9778792
title: Aguilera
url: https://el.wikipedia.org/wiki/%CE%9A%CF%81%CE%B9%CF%83%CF%84%CE%AF%CE%BD%CE%B1_%CE%91%CE%B3%CE%BA%CE%B9%CE%BB%CE%AD%CF%81%CE%B1


---

Η Κριστίνα Μαρία Αγκιλέρα (Christina María Aguilera, 18 Δεκεμβρίου 1980) είναι Αμερικανίδα τραγουδίστρια, στιχουργός και μουσικός παραγωγός. Συμμετέχει επίσης σε πολλές και διάφορες φιλανθρωπικές διοργανώσεις και δραστηριότητες για τα ανθρώπινα δικαιώματα. 
Η Αγκιλέρα έχει καταφέρει να κερδίσει 6 Γκράμι, 3 MTV και 1 Latin Award. Το 2012 κατάφερε να κερδίσει ένα ALMA Award. Με αυτό το βραβείο βραβεύτηκε ως η Φωνή του 2012 και το 2013 κέρδισε το βραβείο Choice Award, με το οποίο βραβεύτηκε ως η Φωνή της Γενιάς μας.


== Βιογραφικά στοιχεία - καλλιτεχνική δραστηριότητα ==


=== Πρώτα χρόνια ===
Έχει καταγωγή από την Ιρλανδία και τον Ισημερινό. Άλλαζε συχνά τόπο κατοικίας επειδή ο πατέρας της ήταν στρατιωτικός. Σε ηλικία έξι ετών έκανε τις πρώτες της εμφανίσεις στην τηλεόραση, ενώ στα 12 της συμμετείχε στο "The Mickey Mouse Club".


=== 1999: Christina Aguilera ===
Στην ηλικία των 14 πηγαίνει στην Ιαπωνία και μαζί με την Κέιζο Νακανίσι ηχογραφεί το κομμάτι "All I Wanna Do". To 1998 συμμετείχε στο σάουντρακ της ταινίας "Μουλάν", ηχογραφώντας το τραγούδι "Reflection". Μετά από αυτό κέρδισε την προσοχή της RCA Records, όπου υπέγραψε συμβόλαιο. Το τραγούδι "Genie In A Bottle" από το επερχόμενο πρώτο στούντιο άλμπουμ της κυκλοφόρησε τον Ιούνιο του 1999 και παρέμεινε για πέντε συνεχόμενες εβδομάδες στο νούμερο 1 της Αμερικής. Έχει πουλήσει πάνω από 7 εκατομμύρια αντίτυπα, κάνοντας το ένα από τα σινγκλ με τις μεγαλύτερες πωλήσεις. Τον Αύγουστο του ίδιου έτους κυκλοφόρησε το πρώτο της άλμπουμ, που είχε το όνομά της. Έγινε οχτώ φορές πλατινένιο και πούλησε 9 εκατομμύρια αντίτυπα, ενώ σε παγκόσμιο επίπεδο έχει πουλήσει πάνω από 17 εκατομμύρια αντίτυπα. Ανάμεσα στα επόμενα σινγκλ, τα "What A Girl Wants" και "Come On Over Baby (All I Want Is You) έφτασαν επίσης στην πρώτη θέση. Το 2000 η ίδια κέρδισε το πρώτο της Grammy ως "Καλύτερη Πρωτοεμφανιζόμενη Τραγουδίστρια".


=== 2000-2001: Mi Reflejo και My Kind of Christmas ===
Το Σεπτέμβριο του 2000 πέρασε στον χώρο της latin pop και κυκλοφόρησε το άλμπουμ Mi Reflejo. Περιείχε ισπανικές εκδοχές τραγουδιών του πρώτου της άλμπουμ, κάποιες νέες συνθέσεις αλλά και επανεκτελέσεις. Το άλμπουμ έφθασε στο #1 στο Billboard Latin Albums, παραμένοντας για 19 εβδομάδες και έγινε έξι φορές πλατινένιο. Με αυτό το άλμπουμ κέρδισε ένα Λάτιν γκράμμι και δύο Billboard Latin Music Awards. Την ίδια χρονιά κυκλοφόρησε και τον χριστουγεννιάτικο δίσκο της My Kind of Christmas με διασκευασμένα κομμάτια αλλά και δικά της. Το άλμπουμ έφτασε στην 28η θέση στο Billboard 200 των ΗΠΑ.Την άνοιξη του 2001 άλλαξε κατεύθυνση και συμμετείχε με την Μία, την Πινκ και την Λιλ Κιμ στην επανεκτέλεση "Lady Marmalade", από την ταινία "Moulin Rouge". Παρά τις αρχικές αντιρρήσεις της δισκογραφικής της, εκείνη επέμενε να ηχογραφήσει το τραγούδι. Το "Lady Marmalade" σκαρφάλωσε στην κορυφή του Billboard Hot 100 για πέντε εβδομάδες μόνο με airplay, κάνοντάς το το πρώτο τραγούδι στην ιστορία που παρέμεινε για πάνω από μια βδομάδα στο τσαρτ μόνο με ραδιοφωνικές μεταδόσεις. Το τραγούδι κέρδισε ένα γκράμμι στην κατηγορία "Καλύτερη Ποπ Συνεργασία με Φωνητικά" το 2002.


=== 2002-2003: Stripped ===
Το τέταρτό της προσωπικό άλμπουμ κυκλοφόρησε το Φθινόπωρο του 2002, με τον αποκαλυπτικό τίτλο Stripped και την ίδια να δοκιμάζεται σε διάφορα μουσικά μονοπάτια, με μεγαλύτερο μουσικό και στιχουργικό βάθος. Το πρώτο του σινγκλ, "Dirrty", της επέτρεψε να απελευθερωθεί από την εφηβική ποπ εικόνα της και να εκφράσει τη σεξουαλικότητα και το δυναμισμό της. Η Αγκιλέρα δημιούργησε και υιοθέτησε τη νέα της εικόνα, που ονόμασε Xtina και χαρακτηριζόταν από μαύρα μαλλιά, τατουάζ και σκουλαρίκια σε όλο το σώμα. Θεματικά το άλμπουμ αναφέρεται στην αυτοεκτίμηση και την αυτοπεποίθηση, θίγοντας επίσης θέματα σεξουαλικής αποδοχής και ισότητας των φύλων. Το Stripped είχε μεγάλη επιτυχία, φτάνοντας στη δεύτερη θέση του Billboard 200 και καταφέρνοντας να πουλήσει 4.3 εκατομμύρια μονάδες στις ΗΠΑ. Στο Ηνωμένο Βασίλειο πούλησε 2 εκατομμύρια αντίτυπα, κάνοντάς το το δεύτερο άλμπουμ από γυναίκα καλλιτέχνη με τις μεγαλύτερες πωλήσεις της δεκαετίας. Παγκοσμίως πούλησε 12 εκατομμύρια. Ακουλούθησαν 4 σινγκλ, από τα οποία το "Beautiful" έφτασε το νούμερο 2 στην Αμερική για 2 εβδομάδες και νούμερο 1 ανάμεσα σε πολλές χώρες και στο Ηνωμένο Βασίλειο. Στην τελετή των Γκράμμι το 2004, το τραγούδι κέρδισε ένα γκράμμι για καλύτερη ποπ ερμηνεία. Τον Σεπτέμβριο του 2004 με τη συνοδεία της Μίσι Έλιοτ συμμετείχε στο σάουντρακ της ταινίας "Shark Tale" ερμηνεύοντας το κομμάτι "Car Wash".  


=== 2006-2007: Back to Basics και Keeps Gettin' Better ===
Τον Αύγουστο του 2006 κυκλοφόρησε το πέμπτο διπλό στούντιο άλμπουμ της, Back To Basics, με ήχους τζαζ, μπλουζ και σόουλ δεκαετίας  '20, '30 και '40. Στην πρώτη εβδομάδα της κυκλοφορίας του, πήγε στην κορυφή των charts στο Billboard 200 και συνολικά πούλησε πάνω από 5 εκατομμύρια αντίτυπα παγκοσμίως. Το Back To Basics γνώρισε πολύ μεγάλη επιτυχία αφού έφτασε στην πρώτη θέση σε πάνω από δεκαπέντε χώρες συμπεριλαμβανόμενα στην Αυστραλία, Γερμανία, Καναδά, Ιρλανδία, Ελβετία και το Ηνωμένο Βασίλειο. Το πρώτο σινγκλ του άλμπουμ, "Ain't No Other Man" έφτασε στην έκτη θέση του Billboard Hot 100 και πούλησε πάνω από 1.7 εκατομμύρια ψηφιακές μονάδες. Σε αυτό παρουσίασε το νέο της στυλ, ένα χαρακτήρα που ονόμασε Baby Jane. 
Τον Ιανουάριο του 2008 η Κριστίνα Αγκιλέρα γέννησε το πρώτο της παιδί το οποίο ονόμασε Μαξ. Την ίδια χρονιά κυκλοφόρησε και το πρώτο της greatest hits άλμπουμ με τίτλο Keeps Gettin' Better — A Decade of Hits. Περιελάμβανε τα σινγκλ όλων των έως τότε άλμπουμ της, δύο νέα τραγούδια και δύο νέες εκδοχές παλιότερων σινγκλ της. Έφτασε στην 9η θέση στο Billboard 200, ενώ το ομότιτλο σινγκλ του έφτασε στην πέμπτη θέση στο Hot 100.


=== 2010-2011: Bionic και Burlesque ===
Τον Ιούνιο του 2010 κυκλοφόρησε το έκτο της άλμπουμ Bionic. Περιελάμβανε τραγούδια με φουτουριστικό, πειραματικό ήχο και μπαλάντες. Η πρεμιέρα του πρώτου single, "Νοt Myself Tonight", έγινε στις 28 Απριλίου 2010 και κατάφερε να φτάσει μέχρι τη θέση 23 του Billboard Hot 100. To Bionic έφτασε στην 3η θέση στο Billboard 200 και πούλησε συνολικά 315.000 αντίτυπα στις ΗΠΑ. Σε διεθνές επίπεδο το άλμπουμ κορυφώθηκε μέσα στο top 10, μεταξύ των οποίων έκανε το ντεμπούτο του στην Αγγλία και κατάφερε να φτάσει στο Νο1 στο UK Albums Chart. 
Το 2010 η Αγκιλέρα πήρε μέρος μαζί με τη Σερ στην ταινία Burlesque, στην οποία και είχε τον πρώτο ρόλο. Το άλμπουμ με τη σάουντρακ της ταινίας έφτασε στην 18η θέση των ΗΠΑ στο Billboard 200 και πιστοποιήθηκε ως χρυσό. Η χρονιά του 2010 ήταν γενικά ιδιαίτερα δύσκολη για την καλλιτέχνιδα καθώς πήρε διαζύγιο με τον πολλών χρόνων σύντροφο της. Την ίδια χρονιά το 2010 η Κριστίνα απέκτησε το δικό της αστέρι στη λεωφόρο της δόξας.
Το 2011 η Αγκιλέρα ήταν κριτής στην αμερικάνικη βερσιόν του The Voice, από την πρώτη σεζόν μέχρι και την τρίτη. Στην τέταρτη αποφάσισε να μην συνεχίσει, να ασχοληθεί περισσότερο με την κυκλοφορία του νέου της άλμπουμ. Την αντικατέστησε η τραγουδίστρια Σακίρα. Το καλοκαίρι της ίδιας χρονιάς βγήκε και το τραγούδι του συγκροτήματος Maroon 5 "Moves like Jagger" στο οποίο συμμετείχε και η Κριστίνα Αγκιλέρα. Ο βασικός τραγουδιστής των Maroon 5, Adam Levine, ήταν και κριτής στο The Voice of US μαζί με την Κριστίνα. Έφτασε στην πρώτη θέση του Billboard Hot 100 και πούλησε 7 εκατομμύρια ψηφιακά αντίτυπα.


=== 2012-2013: Lotus ===
Το 2012 η Κριστίνα Αγκιλέρα  ανακοίνωσε το όνομα του νέου άλμπουμ και σινγκλ της μέσω του λογαριασμού της στο κοινωνικό δίκτυο Twitter. Το Your Body κυκλοφόρησε στις 17 Σεπτεμβρίου, και θα είναι το πρώτο σινγκλ του αναμενόμενου άλμπουμ της Lotus. Επίσης το βίντεο κυκλοφόρησε επίσημα στις 27 Σεπτεμβρίου. Το Your Body έφτασε στη θέση #34 του Billboard Hot 100 και το τραγούδι είχε μεγάλη επιτυχία. Το Lotus χαρακτηρίστηκε από την ίδια ως το μεγάλο της come-back στην μουσική βιομηχανία εξού και ο τίτλος Lotus που συμβολίζει την αναγέννησή της μετά από το διαζύγιο της και την εμπειρία της ως κριτής στο The Voice. Το Lotus έκανε το ντεμπούτο του στο Billboard 200 στην Αμερική στην 7η θέση με τις πωλήσεις τις πρώτης εβδομάδας να φτάνουν τα 73.408 αντίτυπα. Το άλμπουμ στην Αμερική είχε μεγάλη επιτυχία και κατάφερε να έχει ακόμα πιο ψηλές θέσεις στον Καναδά και σε ολόκληρη τη Ρωσία όπου το λεύκωμα έφτασε τα top 10. Το 2013 η Κριστίνα κυκλοφόρησε το τραγούδι της Let There Be Love η οποία το αφιέρωσε σε όλους της τους θαυμαστές και το τραγούδι έφτασε στο No1 στα charts. 
To 2013 συμμετείχε στο τραγούδι του Pitbull "Fell this Moment" που έφτασε μέχρι τη θέση #8 στο Billboard Hot 100. Αργότερα τον ίδιο χρόνο συμμετείχε στο τραγούδι "Say Something" του συγκροτήματος A Great Big World που κατάφερε να φτάσει στη θέση #4 στο Billboard Hot 100.


=== 2018: Liberation ===
Το 2018 η τραγουδίστρια Christina Aguilera κυκλοφόρησε το ένατο album της με τίτλο Liberation. Πιο συγκεκριμένα, στις 3 Μαΐου 2018 κυκλοφόρησε το πρώτο σινγκλ της με τίτλο Accelerate μαζί με τους καλλιτέχνες Ty Dolla Sign και 2 Chainz. Την ίδια ημέρα κυκλοφόρησε και το βίντεο που συνόδευσε το σινγκλ. Το σινγκλ σημείωσε μέτρια επιτυχία στα γενικά charts, αλλά σκαρφάλωσε μέχρι το Νούμερο 1 το Billboard Dance Club Charts. Λίγες ημέρες αργότερα στις 11 Μαΐου 2018 κυκλοφόρησε το δεύτερο προωθητικό σινγκλ της τραγουδίστριας με τίτλο Twice. Πρόκειται για μια δυναμική μπαλάντα στην οποία η τραγουδίστρια μιλά για τα "βάσανα" της μουσικής βιομηχανίας, αλλά καταλήγει πάντα στο συμπέρασμα πως εάν έπρεπε να ξαναζήσει όλες αυτές τις κακές στιγμές θα το έκανε για τους fans της. Το πρώτο επίσημο σινγκλ του άλμπουμ Liberation κυκλοφόρησε στις 16 Μαΐου 2018 με τίτλο Fall in Line και αποτελεί μια συνεργασία μεταξύ της Christina Aguilera και της τραγουδίστριας Demi Lovato. Έχει πουλήσει πάνω από 200.000 αντίτυπα στην Αμερική και 500.000 παγκοσμίως. Πρόκειται για ένα δυναμικό τραγούδι που προστάζει όλες τις γυναίκες να μην κάνουν ότι τους λένε να κάνουν και πως πρέπει να μάθουν να είναι ανεξάρτητες. Η Aguilera είναι γνωστή στο φεμινιστικό κίνημα, αφού σε κάθε άλμπουμ της φροντίζει να υπάρχει έστω ένα τραγούδι που να αναφέρεται στην γυναικεία δύναμη. Ένα τέταρτο τραγούδι κυκλοφόρησε πριν από την επίσημη κυκλοφορία του άλμπουμ με τίτλο Like i Do, μια συνεργασία της Christina Aguilera και του rapper GoldLink.  Μετά από την κυκλοφορία των προωθητικών σινγκλ, στις 15 Ιουνίου 2018 κυκλοφόρησε το άλμπουμ της καλλιτέχνιδας με τίτλο Liberation, στο εξώφυλλο του οποίου η τραγουδίστρια εμφανίζεται χωρίς μακιγιάζ και απελευθερωμένη από όλα τα προστάγματα του Hollywood. Το άλμπουμ αυτό αποτελεί το πρώτο άλμπουμ της τραγουδίστριας μετά από 6 χρόνια. Μέσα σε αυτό η τραγουδίστρια εξιστορεί την ζωή της τα χρόνια που δεν κυκλοφόρησε δική της μουσική. Μιλά για τις δυσκολίες της μουσικής βιομηχανίας, για το γεγονός πως ένιωθε λυπημένη που δεν κυκλοφορούσε μουσική και τέλος φτάνει στην "κάθαρση" με την κυκλοφορία του άλμπουμ της. Με την κυκλοφορία του άλμπουμ η Aguilera ανακοίνωσε και το Liberation Tour στην Βόρεια Αμερική, το οποίο σημείωσε μεγάλη επιτυχία. 


=== 2019: The Xperience ===
Στις 31 Μαΐου 2019 θα ξεκινήσει το σόου της στο Las Vegas με τίτλο The Xperience. Πρόκειται για 16 συναυλίες στην "Πόλη της Αμαρτίας" για το οποίο η ίδια είναι πολύ ενθουσιασμένη. Ακολουθεί τα βήματα μεγάλων σταρ, όπως η Cher, Britney Spears, Celine Dion και Jennifer Lopez. Η ίδια δήλωσε πως πρόκειται για μια εμπειρία στην οποία όλοι καλούνται να βάλουν μια μάσκα και να ζήσουν ελεύθερα ή να βγάλουν την μάσκα που τους επιβάλει η κοινωνία και να απελευθερωθούν από κάθε κοινωνική νόρμα. Τα live shows θα γίνουν στο Zappos Theatre στο Las Vegas, έναν από τους πιο γνωστούς συναυλιακούς χώρους της πολιτείας αυτής. 


=== 2019: The X Tour ===
Μετά την επιτυχία του ένατου άλμπουμ της και της ομώνυμης περιοδείας της στην Αμερική η τραγουδίστρια ανακοίνωσε το 2019 το Ευρωπαϊκή περιοδεία της με τίτλο The X Tour. Πρόκειται για ένα arena tour σε χώρες, όπως η Γαλλία, το Ηνωμένο Βασίλειο, η Γερμανία, η Ιρλανδία και πολλές άλλες. Η τραγουδίστρια είχε να περιοδεύσει στην Ευρώπη περίπου 13 χρόνια και ως αποτέλεσμα οι πωλήσεις εισιτηρίων να είναι πολύ καλές. Παράδειγμα τις επιτυχίας είναι πως τα εισιτήρια για το σόου στην Wembley Arena ξεπούλησε σε λιγότερο από 10 λεπτά με αποτέλεσμα η τραγουδίστρια να προσθέσει μια ακόμη ημερομηνία στον συγκεκριμένο συναυλιακό χώρο.


== Προσωπική ζωή ==
Το 2002 ξεκίνησε τη σχέση της με τον μουσικό Τζόρνταν Μπράτμαν και τρία χρόνια αργότερα, το 2005, παντρεύτηκαν. Στις 12 Ιανουαρίου 2008 γεννήθηκε ο γιος τους, Μαξ. Χώρισαν το 2010 και μέσα στην ίδια χρονιά εκείνη ξεκίνησε τη σχέση της με τον παραγωγό Μάθιου Ράτλερ, με τον οποίο είναι ακόμα μαζί και έχουν αποκτήσει μια κόρη, την Σάμερ-Ρέιν που γεννήθηκε στις 16 Αυγούστου 2014.


== Δισκογραφία ==
Κύριο άρθρο: Δισκογραφία της Κριστίνα Αγκιλέρα


==== Studio Albums ====
Christina Aguilera (1999)
Mi Reflejo (2000)
My Kind of Christmas (2000)
Stripped (2002)
Back to Basics (2006)
Bionic (2010)
Lotus (2012)
Liberation (2018)


==== Άλλες Κυκλοφορίες ====
Just Be Free (2001)
Justin & Christina (2003)


==== Ανθολογίες ====
Keeps Gettin' Better: A Decade of Hits (2008)


== Περιοδείες ==
Christina Aguilera In Concert (2000 - 2001)
Justin/Christina - Justifield Tour (2003)
Stripped World Tour (2003)
Back to Basics : Live and Down Under Tour (2006 - 2007)


== Φιλμογραφία ==
Χτυποκάρδια στο Μπέβερλι Χιλς (1999)
Genie Gets Her Wish (1999)
Saturday Night Live (2000)
My Reflection (2000)
Saturday Night Live (2003)
Stripped Live in the UK (2004)
Shark Tale (2004)
Saturday Night Live (2004)
Saturday Night Live (2006)
Back to Basics & Beyond (2006)
Burlesque (2010)


== Παραπομπές ==