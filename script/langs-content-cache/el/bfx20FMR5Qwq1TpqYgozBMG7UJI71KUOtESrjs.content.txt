revision: 10090589
title: "\u039D\u03C4\u03BF\u03C1\u03AD\u03C4\u03C4\u03B1 \u03A0\u03B1\u03C0\u03B1\u03B4\
  \u03B7\u03BC\u03B7\u03C4\u03C1\u03AF\u03BF\u03C5"
url: https://el.wikipedia.org/wiki/%CE%9D%CF%84%CE%BF%CF%81%CE%AD%CF%84%CF%84%CE%B1_%CE%A0%CE%B1%CF%80%CE%B1%CE%B4%CE%B7%CE%BC%CE%B7%CF%84%CF%81%CE%AF%CE%BF%CF%85


---

Η Ντορέττα (Θεοδώρα) Παπαδημητρίου (γενν. 15 Οκτωβρίου 1979, Αθήνα) είναι Ελληνίδα ηθοποιός, παρουσιάστρια και πρώην αθλήτρια του στίβου.


== Πρώτα χρόνια ==
Γεννήθηκε στην Αθήνα στις 15 Οκτωβρίου του 1979 όπου και πέρασε τα παιδικά της χρόνια. Τελειώνοντας το σχολείο ξεκίνησε να σπουδάζει στο Τμήμα Πολιτικής Επιστήμης και Δημόσιας Διοίκησης της Σχολής Οικονομικών και Πολιτικών Επιστημών του Εθνικού και Καποδιστριακού Πανεπιστημίου Αθηνών. Παράλληλα με τις σπουδές της στο πανεπιστήμιο ξεκίνησε να σπουδάζει και υποκριτική στη Δραματική Σχολή Ίασμος του Βασίλη Διαμαντόπουλου. Κατά τη διάρκεια της εφηβείας της μέχρι τα 22 της χρόνια, υπήρξε πρωταθλήτρια στη ρυθμική γυμναστική και τον στίβο. Κατά τη διάρκεια της αθλητικής της πορείας εκπροσώπησε την Εθνική Ομάδα ως και το 2002, με συμμέτοχες σε πανευρωπαϊκά πρωταθλήματα, ενώ αναδείχθηκε Βαλκανιονίκης με την Εθνική Ομάδα Νεανίδων το 1992.


== Καριέρα ==


=== Τηλεόραση ως ηθοποιός ===
Έκανε την πρώτη της εμφάνιση στην τηλεόραση ως ηθοποιός στις αρχές του 2000 στην καθημερινή σειρά του Mega Channel Απαγορευμένη Αγάπη, έχοντας ένα μικρό ρόλο. Τον Απρίλιο του 2003 εμφανίστηκε σε ένα επεισόδιο της κωμικής σειράς του ΑΝΤ1 Λευκός Οίκος, υποδυόμενη μία πωλήτρια. Ο πρώτος της πρωταγωνιστικός τηλεοπτικός ρόλος ήρθε τη σεζόν 2003-2004 στην κωμική σειρά της ΝΕΤ Σχεδόν Ποτέ, σε σκηνοθεσία Νίκου Περάκη. Εκεί υποδύθηκε τη Βάντα Παππά μία νεαρή ανερχόμενη ηθοποιό, συμπρωταγωνιστώντας μαζί με την Άννα-Μαρία Παπαχαραλάμπους, τη Βάνα Ραμπότα και την Αννίτα Κούλη στον πρώτο κύκλο της σειράς. Παράλληλα με το Σχεδόν Ποτέ, από τον Μάρτιο μέχρι τον Μάιο του 2004 είχε ένα βασικό ρόλο στο καστ του τρίτου κύκλου της δραματικής σειράς του Χριστόφορου Παπακαλιάτη Κλείσε τα μάτια.Επέστρεψε τηλεοπτικά τη σεζόν 2005-2006 με διπλή παρουσία. Από τη μία εντάχθηκε στο πρωταγωνιστικό καστ του δεύτερου κύκλου της καθημερινής σειράς της Έλενας Ακρίτα και του Γιώργου Κυρίτση Βέρα στο δεξί στο Mega Channel, έχοντας το ρόλο της Άννας Δαμιανού, ενώ από την άλλη πρωταγωνίστησε μαζί με τον Θανάση Ευθυμιάδη στην κωμική σειρά του Alpha TV Μπερδέματα. Ακολούθησε το επεισόδιο "Το λαμόγιο κερατάς" της σειράς Εντιμότατοι κερατάδες όπου πρωταγωνίστησε μαζί με τον Αλέξη Γεωργούλη. Το 2007 πρωταγωνίστησε μαζί με τον Νίκο Γαλανό στο επεισόδιο "Ζήτημα ζωής και θανάτου" της αστυνομικής σειράς Οι ιστορίες του αστυνόμου Μπέκα. Το 2008 πρωταγωνίστησε σε ιστορίες των σειρών αυτοτελών επεισοδίων Σε είδα και Αληθινοί Έρωτες. Το 2009 είχε ένα ρόλο-κλειδί στη νεανική σειρά Άγρια Παιδιά υποδυόμενη τη Δανάη, μία δικηγόρο. Την ίδια χρονιά έκανε μία guest εμφάνιση στο πρώτο επεισόδιο της σειράς Μίλα Μου Βρώμικα. Το 2010 υποδύθηκε και πάλι μία δικηγόρο σε τέσσερα επεισόδια του δεύτερου κύκλου της σειράς Λάκης ο γλυκούλης ενώ εμφανίστηκε και ως guest στην κωμική σειρά Κος & Κα Πελς.Τον Οκτώβριο του 2012 ανακοινώθηκε πως είναι μία από τους συμμετέχοντες του τρίτου κύκλου του φιλανθρωπικού show χορού του ΑΝΤ1 Dancing with the Stars. Εκεί τη σεζόν 2012-2013 διαγωνίστηκε με επαγγελματία παρτενέρ τον Παύλο Μανογιαννάκη ενώ στις 17 Φεβρουαρίου του 2013 ανακηρύχθηκε η νικήτρια της σεζόν. Μετά από αρκετές σεζόν ασχολούμενη με την παρουσίαση τηλεοπτικών εκπομπών, ανακοίνωσε τον Δεκέμβριο του 2018 πως πρόκειται να πρωταγωνιστήσει στη μαύρη κωμωδία του Alpha TV Κρατάς μυστικό;. Εκεί τη σεζόν 2019-2020 υποδύθηκε την Αγγελική Αστερίου, μία αεροσυνοδό που πέρα του συζύγου της έχει και μία εξωσυζυγική σχέση, συμπρωταγωνιστώντας μεταξύ άλλων με την Ελισάβετ Κωνσταντινίδου, τον Μελέτη Ηλία, την Τραϊάνα Ανανία και τον Κωνσταντίνο Ασπιώτη. Το 2022, συμμετείχε σε ένα επεισόδιο της σειράς του ALPHA, Νεοκλασικά.


=== Τηλεόραση ως παρουσιάστρια ===
Μετά το τέλος του Dancing with the Stars, ανέλαβε τη παρουσίαση της infotainment εκπομπής του ΣΚΑΪ Χτύπα Ξύλο από τον Σεπτέμβριο μέχρι τον Δεκέμβριο του 2013, που είχε ως περιεχόμενο τα παιδιά και την πρόληψη και αποφυγή παιδικών ατυχημάτων. Παράλληλα, από τον Σεπτέμβριο του ίδιου έτους μέχρι τον Φεβρουάριο του 2014 ήταν η παρουσιάστρια των backstage του τέταρτου κύκλου του Dancing with the Stars, με κεντρική παρουσιάστρια τη Δούκισσα Νομικού.Τον Ιούλιο του 2014 υπέγραψε συμβόλαιο με τον τηλεοπτικό σταθμό MEGA. Εκεί τη σεζόν 2014-2015 ανέλαβε την παρουσίαση του μουσικού talent show για παιδιά The Music School από τον Σεπτέμβριο μέχρι τον Δεκέμβριο του 2014. Μετά την ολοκλήρωση του, παρουσίασε μαζί με τη Μαίρη Συνατσάκη τον Ελληνικό Τελικό Eurovision του 2015 στη ΝΕΡΙΤ. Τον Μάρτιο του 2015 ανέλαβε την παρουσίαση του τηλεπαιχνιδιού του Mega Channel Ελλάδα Σ' Αγαπώ στην prime time ζώνη του σταθμού. Τον Ιούλιο του 2015 το MEGA ανακοίνωσε πως η ίδια αναλαμβάνει την παρουσίαση της πρωινής ψυχαγωγικής ζώνης του σταθμού τη σεζόν 2015-2016. Έτσι από τον Σεπτέμβριο του 2015 ξεκίνησε να παρουσιάζει την καθημερινή εκπομπή Καλημερούδια.Την Τετάρτη 27 Απριλίου του 2016, λίγο πριν το κλείσιμο της εκπομπής, ανακοίνωσε πως τα "Καλημερούδια" διακόπτονται προσωρινά εξαιτίας των οικονομικών προβλημάτων που αντιμετώπιζε ο τηλεοπτικός σταθμός Mega Channel. Παρόλα αυτά η εκπομπή δεν ξαναβγήκε ποτέ στον αέρα όπως και το υπόλοιπο πρόγραμμα του σταθμού. Τον Ιανουάριο του 2017 υπέγραψε συμβόλαιο συνεργασίας με τον τηλεοπτικό σταθμό ΣΚΑΪ. Εκεί από τον Φεβρουάριο του ίδιου έτους ξεκίνησε να παρουσιάζει το τηλεπαιχνίδι Κάνε Παζάρι, που βασίζεται στην αμερικάνικη εκπομπή Let's make a deal, στην απογευματινή ζώνη του σταθμού.Μετά την ολοκλήρωση του, ανέλαβε τη παρουσίαση της ψυχαγωγικής εκπομπής Εδώ τη σεζόν 2017-2018, στην μεσημεριανή ζώνη του σταθμού, μαζί με τον Δημήτρη Μηλιόγλου και τον Κωνσταντίνο Βασάλο. Παράλληλα, από τον Ιανουάριο του 2018, ξεκίνησε να παρουσιάζει και την ενημερωτική εκπομπή Εδώ Survivor, η οποία σύντομα μετονομάστηκε σε Survivor Πανόραμα και παρουσίαζε αποκλειστικό υλικό, συνεντεύξεις και backstage από το Survivor Greece. Το καλοκαίρι του 2018, ανακοινώθηκε η λήξη συνεργασίας της με τον σταθμό. Παράλληλα, μέσα στη χρονιά, εμφανίστηκε και ως guest κριτής στο Dancing with the Stars 6 αλλά έκανε και μια μουσική εμφάνιση στο MadWalk - The Fashion Music Project. Τη σεζόν 2020-2021 παρουσίασε στο MEGA την εκπομπή Roomies με τις Κατερίνα Ζαρίφη και Μαρία Σολωμού. Το 2021 παρουσίασε το ριάλιτι μαγειρικής Game of Chefs στον ΑΝΤ1.


=== Θέατρο ===
Η πρώτη της γνωστή δουλειά στο θέατρο, έγινε τη σεζόν 2009-10, με τη παράσταση Το μαύρο κουτί που ανέβηκε στο Θέατρο Τζένη Καρέζη. Παράλληλα, το 2010, συμμετείχε και στην παράσταση The 24 hour plays στο Θέατρο Κάππα. Τη χειμερινή σεζόν 2010-2011 έπαιξε στη δωδέκατη χρονιά της παράστασης Σεσουάρ για δολοφόνους του Κωνσταντίνου Αρβανιτάκη, στο Θέατρο Αποθήκη.
Ακολούθησαν οι παραστάσεις Γυναίκες στα πρόθυρα νευρικής κρίσης του Γιάννη Κακλέα (2011-2012, Θέατρο Μικρό Παλλάς), Ο αφέντης Πούντιλα και ο δούλος του ο Μάττι (2012-2013, Θέατρο Τζένη Καρέζη), The Hangover 4 και Τρωικός Πόλεμος (2013-2014), Φάντασμα με τις γόβες του Σταμάτη Φασουλή (2014-2015, Θέατρο Γκλόρια), Sweet Charity του Τσετ Γουόκερ (2015-2016, Θέατρο Badminton), Οι από πάνω του Νίκου Μουτσινά (2016-2017, Θέατρο Πειραιώς 131), Μαριχουάνα Στοπ σε διασκευή/σκηνοθεσία Γιώργου Βάλαρη (2018-2019, Gazi Live Theater), Hair Spray! (2019-2020, Θέατρο Ακροπόλ), Mamma Mia (2022, City Garden Festival).


=== Κινηματογράφος ===
Στον κινηματογράφο έχει συμμετάσχει σε επτά συνολικά ταινίες. Η πρώτη της εμφάνιση έγινε στην κωμωδία του Νίκου Περάκη «Η Λίζα και όλοι οι άλλοι» το 2003, όπου είχε πρωταγωνιστικό ρόλο. Εκεί υποδύθηκε την κολλητή φίλη της πρωταγωνίστριας, Κλαίρη, με την ταινία να κόβει 70.000 εισιτήρια πανελλαδικά και να έρχεται πρώτη ανάμεσα σε 20 ταινίες. Η επόμενη της συμμετοχή στη μεγάλη οθόνη έγινε το 2007 στην ταινία του Νικόλα Δημητρόπουλου «Alter ego» όπου πρωταγωνίστησε μαζί με τον Σάκη Ρουβά. Το 2009, έλαβε μέρος στην κωμωδία «Νήsos», σε σκηνοθεσία Χρήστου Δήμα, υποδυόμενη μία δικηγόρο. Το 2010, συνεργάστηκε και πάλι με τον Νικόλα Δημητρόπουλο στην κωμωδία «180 μοίρες». Ακολούθησε η ταινία φαντασίας «Dos» το 2011.
Το 2013, δάνεισε τη φωνή της στην ελληνική εκδοχή της ταινίας κινουμένων σχεδίων «Τα Στρουμφάκια 2» στο ρόλο της Βέξυ. Τέλος το 2016, συμμετείχε στην ελληνοαμερικανικής παραγωγής περιπέτεια «Short Fuse», υποδυόμενη την Αθηνά.


== Προσωπική ζωή ==
Από το 2004 μέχρι το 2009 ήταν παντρεμένη με τον επιχειρηματία Κώστα Πηλαδάκη, με τον οποίο απέκτησε δύο γιους. Τον Διονύση (γενν. 31 Δεκεμβρίου 2004) και τον Φίλιππο (γενν. 23 Μαρτίου 2006).


== Φιλμογραφία ==


== Αναφορές ==


== Εξωτερικοί σύνδεσμοι ==
Ντορέττα Παπαδημητρίου
Ντορέττα Παπαδημητρίου