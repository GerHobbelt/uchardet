revision: 9768183
title: 2020 in the Gambia
url: https://el.wikipedia.org/wiki/%CE%92%CE%BF%CF%85%CE%BB%CE%B5%CF%85%CF%84%CE%B9%CE%BA%CE%AD%CF%82_%CE%B5%CE%BA%CE%BB%CE%BF%CE%B3%CE%AD%CF%82_%CF%83%CF%84%CE%B7%CE%BD_%CE%93%CE%BA%CE%AC%CE%BC%CF%80%CE%B9%CE%B1_2022


---

Στις 9 Απριλίου 2022 διεξήχθησαν βουλευτικές εκλογές στην Γκάμπια, για να εκλεγούν τα 58 μέλη της Γκαμπιανής Εθνοσυνέλευσης.Οι βουλευτικές εκλογές διεξήχθησαν 4 μήνες μετά τις προεδρικές εκλογές, στις οποίες επανεξελέγη Πρόεδρος ο Αντάμα Μπάροου. Οι υποψηφιότητες υποβλήθηκαν στις 5–13 Μαρτίου 2022. Η προεκλογική περίοδος άρχισε στις 17 Μαρτίου 2022 και ολοκληρώθηκε στις 7 Απριλίου. Την ημέρα των εκλογών, τα εκλογικά κέντρα άνοιξαν από τις 8 το πρωί μέχρι τις 5 το απόγευμα για τους ψηφοφόρους. Η Αφρικανική Ένωση και η ECOWAS έστειλαν ομάδες εποπτείας να παρακολουθήσουν τη διεξαγωγή. Είπαν ότι «γενικά, οι εκλογές διεξήχθησαν σε ήρεμη και διαφανή ατμόσφαιρα».Tο νέο κόμμα του Προέδρου Αντάμα Μπάροου, το Εθνικό Λαϊκό Κόμμα, κέρδισε τις περισσότερες έδρες, τις 18 από τις 53. Μετά τις εκλογές, ο Πρόεδρος Μπάροου διόρισε ακόμα 5 μέλη στην Εθνοσυνέλευση. Η ορκωμοσία των μελών έγινε στις 14 Απριλίου 2022. Ο Φαμπακαρί Τζάτα, ο αρχηγός του ΣΠΑΟ, εξελέγη Πρόεδρος της Εθνοσυνέλευσης.


== Εκλογικό σύστημα ==
Σύμφωνα με το Σύνταγμα της Γκάμπια, τα μέλη της Εθνοσυνέλευσης εκλέγονται με δημοκρατικές, άμεσες εκλογές, με καθολική και μυστική ψηφοφορία, για πενταετή θητεία. Από τα 58 μέλη:

τα 53 μέλη εκλέγονται με απλό πλειοψηφικό σύστημα από ισάριθμες μονοεδρικές εκλογικές περιφέρειες.
τα 5 μέλη διορίζονται από τον Πρόεδρο.Η προσέλευση στην ψηφοφορία δεν είναι υποχρεωτική. Δικαίωμα ψήφου έχουν όλοι οι πολίτες της Γκάμπια, ηλικίας άνω των 18 ετών.


=== Ψηφοφορία με μπίλιες ===
Η ψηφοφορία γίνεται με παραδοσιακό Γκαμπιανό σύστημα, στο οποίο οι εκλογείς ψηφίζουν με μπίλιες (σφαιρικά μπαλάκια σαν σβώλοι) αντί για ψηφοδέλτια. Αντί για κάλπες χρησιμοποιούνται κυλινδρικά βαρέλια που έχουν μία τρύπα στην κορυφή. Τα βαρέλια είναι βαμμένα στο χρώμα του κόμματος του υποψηφίου και μπορεί να φέρουν την φωτογραφία του υποψηφίου ή το λογότυπο του κόμματος. Τα βαρέλια των υποψηφίων, ένα για τον καθένα, τοποθετούνται στον εκλογικό θάλαμο. Κάθε εκλογέας όταν προσέρχεται στο εκλογικό κέντρο λαμβάνει από την εκλογική επιτροπή μία μπίλια. Μετά, ο εκλογέας μπαίνει στον εκλογικό θάλαμο και ρίπτει την μπίλια του σε ένα από τα βαρέλια των υποψηφίων. Η καταμέτρηση γίνεται με εξίσου παραδοσιακό τρόπο. Οι μπίλιες κάθε βαρελιού αδειάζονται και διευθετούνται σε τετράγωνους δίσκους που έχουν σφαιρικές υποδοχές για αυτές. Το άθροισμα τους υπολογίζεται επιτόπου.


== Πολιτικά κόμματα ==
Ο Ουασαϊνού Νταρμπόε είναι αρχηγός του Ενωμένου Δημοκρατικού Κόμματος (ΕΔΚ) από τότε που ιδρύθηκε, το 1996.Το Εθνικό Λαϊκό Κόμμα (ΕΛΚ) είναι το κόμμα του Προέδρου Αντάμα Μπάροου. Ιδρύθηκε το 2019 για να υποστηρίξει την υποψηφιότητά του στις προεδρικές εκλογές. Ο Ντεμπό Μποζάνγκ είναι ο πρόεδρος του ΕΛΚ.Το Δημοκρατικό Κογκρέσο της Γκάμπια είναι σοσιαλδημοκρατικό κόμμα, το οποίο ιδρύθηκε το 2016 για να υποστηρίξει την υποψηφιότητα του Μαμά Καντέ στις προεδρικές εκλογές του 2017.Η Συμμαχία για Πατριωτικό Αναπροσανατολισμό και Οικοδόμηση (ΣΠΑΟ) ήταν το κυβερνών κόμμα το 1996-2016, και ο ιδρυτής και για πολλά χρόνια αρχηγός του κόμματος, ο Γιαγιά Τζαμέ, έχει διατελέσει 4 θητείες ως Πρόεδρος της Γκάμπια. Από το 2017 κοινοβουλευτικός εκπρόσωπος του ΣΠΑΟ είναι ο Φαμπακαρί Τζάτα.Ο Χαμάτ Μπαχ είναι αρχηγός του Εθνικού Κόμματος Συμφιλίωσης από το 1996 που ιδρύθηκε. Ο Σίντια Τζάτα είναι πρόεδρος του ΛΑΔΟΑΣ από τότε που ιδρύθηκε, το 1986. 
Το Λαϊκό Προοδευτικό Κόμμα (ΛΠΚ) ήταν το κυβερνών κόμμα το 1962-1994, και έπεσε μετά το πραξικόπημα του 1994. Το 2001 ο Κέμπα Τζάλοου επανεξελέγη αρχηγός του ΛΠΚ.Η Συμμαχία Πολιτών ιδρύθηκε τον Νοέμβριο του 2019. Αρχηγός του κόμματος είναι ο Ντομινίκ Μέντι. Το Κόμμα Εθνικής Ενότητας ιδρύθηκε τον Οκτώβριο του 2020. Πρόεδρος του κόμματος είναι ο πρώην υπουργός εξωτερικών Ουσμάν Τζαμέχ. Το Ηθικό Κογκρέσο της Γκάμπια ιδρύθηκε το 2009 από τον δικηγόρο Μάι Άχμαντ Φάτι, ο οποίος παραμένει αρχηγός του κόμματος από τότε. Η Γκάμπια για Όλους και το Παν-Λαϊκό Κόμμα ιδρύθηκαν το 2020.


== Αποτελέσματα ==


== Παραπομπές ==