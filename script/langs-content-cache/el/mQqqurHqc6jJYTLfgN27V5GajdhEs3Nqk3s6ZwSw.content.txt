revision: 9804531
title: "\u03A7\u03C9\u03C1\u03AF\u03C2 \u03B1\u03B3\u03AC\u03C0\u03B7"
url: https://el.wikipedia.org/wiki/%CE%A7%CF%89%CF%81%CE%AF%CF%82_%CE%B1%CE%B3%CE%AC%CF%80%CE%B7


---

Το Χωρίς αγάπη (πρωτότυπος τίτλος: Nelyubov, Нелюбовь) είναι ρωσική ταινία του 2017 σε σκηνοθεσία του Αντρέι Ζβιάγκιντσεφ.


== Πλοκή ==
Ένα ζευγάρι, η Ζένια και ο Μπόρις, έχουν έναν γιο, τον Αλεξέι, και βρίσκονται σε διάσταση. Το διαζύγιό τους δεν είναι ειρηνικό, καθώς τσακώνονται συνέχεια, ενώ και οι δυο τους έχουν συνάψει καινούριες σχέσεις. Ο Αλεξέι είναι στενοχωρημένος με αυτήν την κατάσταση.
Μία μέρα, ο Αλεξέι εξαφανίζεται. Η μητέρα του επικοινωνεί με την αστυνομία, η οποία δεν είναι ιδιαιτέρως διατεθιμένη να ασχοληθεί με την υπόθεση. Τους προτείνει να απευθυνθούν σε μία εθελοντική οργάνωση που ασχολείται με αυτά τα ζητήματα.
Οι γονείς πηγαίνουν στη μητέρα της Ζένια και διαπιστώνουν ότι ο Αλεξέι δεν είναι εκεί. Η συζήτηση μαζί της είναι έντονη και συνεχίζεται και μεταξύ των γονέων στο δρόμο του γυρισμού, όταν ο Μπόρις αφήνει τη Ζένια στον δρόμο. Στη συνέχεια, ρωτούν έναν φίλο του Αλεξέι για πληροφορίες και εκείνος τους λέει ότι πήγαιναν σε ένα εγκαταλελειμμένο κτίριο. Όταν φτάνουν εκεί, ο Μπόρις βλέπει το μπουφάν του γιου του.
Οι έρευνες συνεχίζονται και όσοι συμμετέχουν σε αυτές έχουν κολλήσει σε πολλά μέρη αφίσες για την εξαφάνιση του μικρού. Στην πορεία, ένα μέλος της εθελοντικής ομάδας προτρέπει τη Ζένια να επικοινωνήσει με τα νοσοκομεία για να μάθει μήπως νοσηλεύεται κάποιος έφηβος αγνώστων στοιχείων. Όταν την καλούν να της πουν ότι βρήκαν έναν νεαρό, διαπιστώνει ότι δεν ήταν αυτός.
Κάποια στιγμή, καλούν τους γονείς να αναγνωρίσουν το πτώμα ενός παιδιού. Όταν φτάνουν, δηλώνουν ότι δεν είναι αυτός ο γιος τους, ωστόσο ξεσπούν σε κλάματα λόγω συναισθηματικής φόρτισης.
Λίγα χρόνια αργότερα, ο Μπόρις έχει γίνει ξανά πατέρας και ζει με τη νέα του σύντροφο, ενώ η Ζένια συζεί με τον σύντροφό της. Οι αφίσες για την εξαφάνισης του Αλεξέι είναι ακόμη αναρτημένες, ωστόσο έχουν ξεθωριάσει.


== Διανομή ==
Μαριάνα Σπίβακ ως Ζένια
Αλεξέι Ροζίν ως Μπόρις
Ματβέι Νόβικοβ ως Αλεξέι (Αλιόσα)
Μαρίνα Βασίλιεβα ως Μάσα


== Βραβεία/Διακρίσεις ==
Η ταινία κέρδισε το Βραβείο της Επιτροπής στο 70ό φεστιβάλ των Καννών.Είναι υποψήφια για το Όσκαρ Καλύτερης Ξενόγλωσσης Ταινίας στα 90ά βραβεία Όσκαρ. Ήταν υποψήφια για τη Χρυσή Σφαίρα Καλύτερης Ξενόγλωσσης Ταινίας,  το Βραβείο BAFTA Καλύτερης Μη Αγγλόφωνης Ταινίας και το Βραβείο Satellite Καλύτερης Ξενόγλωσσης Ταινίας.Επίσης, στα Ευρωπαϊκά Βραβεία Κινηματογράφου κέρδισε στις κατηγορίες καλύτερης φωτογραφίας και συνθέτη και ήταν υποψήφια στις κατηγορίες: καλύτερης ταινίας, σκηνοθέτη και σεναριογράφου.


== Παραπομπές ==