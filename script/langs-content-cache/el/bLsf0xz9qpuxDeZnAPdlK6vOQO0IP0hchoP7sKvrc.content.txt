revision: 8434175
title: "\u03A4\u03B6\u03B1\u03BC\u03C0\u03B1\u03C4\u03C4\u03AF\u03C3\u03C4\u03B1 \u039C\
  \u03C0\u03BF\u03BD\u03C4\u03CC\u03BD\u03B9"
url: https://el.wikipedia.org/wiki/%CE%A4%CE%B6%CE%B1%CE%BC%CF%80%CE%B1%CF%84%CF%84%CE%AF%CF%83%CF%84%CE%B1_%CE%9C%CF%80%CE%BF%CE%BD%CF%84%CF%8C%CE%BD%CE%B9


---

Ο Τζαμπαττίστα Μποντόνι (Giambattista Bodoni, 26 Φεβρουαρίου 1740 – 30 Νοεμβρίου 1813) ήταν Ιταλός τυπογράφος, σχεδιαστής τυπογραφικών στοιχείων, χαράκτης και εκδότης στην Πάρμα.
Ο Μποντόνι γεννήθηκε στο Σαλούτσο. Μαζί με τον Φιρμέν Ντιντό εξέλιξε μια γραμματοσειρά που ονόμασε «Modern», στην οποία τα γράμματα έχουν μια ισχυρή αντίθεση ανάμεσα στο χονδρό και στο λεπτό μέρος των γραμμών τους. Ο Μποντόνι σχεδίασε πολλά τυπογραφικά στοιχεία, το καθένα σε μεγάλη ποικιλία μεγεθών. Θαυμάζεται ακόμα περισσότερο για τη σύνθεση σελίδων, καθώς το ευρύ φάσμα μεγεθών τυπογραφικών στοιχείων που δημιούργησε του έδωσε την ευχέρεια να συνθέτει τις σελίδες του με τη μέγιστη δυνατή ποικιλία διαστημάτων μεταξύ των γραμμάτων. Συνήθως άφηνε πλατιά περιθώρια στα κείμενα, όπως και ο Μπάσκερβιλ, και έβαζε ελάχιστη διακόσμηση ή εικονογράφηση.

Ο Μποντόνι πέτυχε ένα άνευ προηγουμένου επίπεδο τεχνικής λεπτότητας, κάτι που του επέτρεψε να αναπαράγει πιστά γραμματοσειρές με πολύ λεπτές γραμμές. Πολύ γνωστά ήταν τα σχέδια ψευδοκλασικών γραμματοσειρών του, όπως και οι εξαιρετικά στιλιζαρισμένες εκδόσεις, που κάποιοι θεωρούσαν καταλληλότερες «να θαυμάζονται για τα γράμματα και τη διαμόρφωση των σελίδων, παρά για να διαβάζονται». Οι εκτυπώσεις του αντανακλούσαν μια αισθητική απλού, χωρίς διακόσμηση, στιλ. Αυτό το στιλ προσέλκυσε πολλούς θαυμαστές και μιμητές, ξεπερνώντας τη δημοφιλία των δημιουργημάτων των Γάλλων τυπογράφων όπως των Φιλίπ Γκρανζάν (Philippe Grandjean ή Grandjon, 1666-1714) και Πιερ Σιμόν Φουρνιέ. Από την άλλη, μαθητές και φίλοι του Μποντόνι υπήρξαν οι Αδελφοί Αμορέττι.
Πολλές σύγχρονες αναβιώσεις των γραμματοσειρών του υπήρξαν από τον 20ό αιώνα, όλες με την ονομασία Bodoni.

Το «Museo Bodoniano» άνοιξε στην Πάρμα το 1963. Μοιράζεται την είσοδό του με την «Παλατινή Βιβλιοθήκη», καθώς αμφότερα στεγάζονται στο συγκρότημα του Παλάτσο ντελ λα Πιλόττα.


== Παραπομπές ==


== Βιβλιογραφία ==
Valerie Lester: Giambattista Bodoni: His Life and His World (2015)
T.M. Cleland: «Giambattista Bodoni of Parma».  (1916)
G. de Lama: Vita del Cavaliere Giambattista Bodoni ... Ristampa ... cura di Leonardo Farinelli e Corrado Mingardi (1816, 1989)
De Azara - Bodoni [αλληλογραφία], επιμ. A. Ciavarella (1979)
M.E. Cosenza: Biographical and bibliographical dictionary of the Italian printers ... to 1800 (1968)
G. Giani: Catalogo delle autentiche edizioni bodoniane (1948)
H.C. Brooks: Compendiosa bibliografia di edizioni bodoniane (1927)
R. Bertieri: L'Arte di Giambattista Bodoni (1913)


== Εξωτερικοί σύνδεσμοι ==
Έργα Τζαμπαττίστα Μποντόνι στην Open Library μέσω του Internet Archive
Το Manuale Tipografico του Μποντόνι (1818) στο rarebookroom.org
Το Μουσείο του Μποντόνι στην Πάρμα
Η Βιβλιοθήκη Μποντόνι