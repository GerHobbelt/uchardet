revision: 10097541
title: "\u0393\u03B9\u03CE\u03C1\u03B3\u03BF\u03C2 \u0392\u03B1\u03C3\u03B9\u03BB\u03B1\
  \u03BA\u03CC\u03C0\u03BF\u03C5\u03BB\u03BF\u03C2"
url: https://el.wikipedia.org/wiki/%CE%93%CE%B9%CF%8E%CF%81%CE%B3%CE%BF%CF%82_%CE%92%CE%B1%CF%83%CE%B9%CE%BB%CE%B1%CE%BA%CF%8C%CF%80%CE%BF%CF%85%CE%BB%CE%BF%CF%82


---

Ο Γιώργος Βασιλακόπουλος (Πειραιάς, 13 Ιανουαρίου 1939) είναι Έλληνας πρώην καλαθοσφαιριστής, πολιτικός, επιχειρηματίας και επί χρόνια σημαντικός αθλητικός παράγοντας του μπάσκετ. Χρημάτισε πρόεδρος της Ελληνικής Ομοσπονδίας Καλαθοσφαίρισης και μέλος της Ελληνικής Ολυμπιακής Επιτροπής. Έχει επίσης διατελέσει γενικός γραμματέας Αθλητισμού στην τελευταία κυβέρνηση του Ανδρέα Παπανδρέου (1993 - 1996) και πρόεδρος της Ευρωπαϊκής Ομοσπονδίας Καλαθοσφαίρισης (FIBA Εurope).


== Βιογραφικό ==
Ο Γιώργος Βασιλακόπουλος γεννήθηκε το 1939 στον Πειραιά. Κατάγεται από την Λάμπεια (Δίβρη) της ορεινής Ηλείας. Παράλληλα με τον αθλητισμό ολοκλήρωσε τις σπουδές του στην Ανωτάτη Εμπορική Σχολή ως αριστούχος και εξελίχθηκε σε επιτυχημένο επιχειρηματία: σήμερα είναι ιδιοκτήτης βιομηχανίας χάρτου.
Η θέση του στο μπάσκετ ήταν σμολ φόργουορντ και διακρινόταν για την ευστοχία, τη γρήγορη σκέψη και εκτέλεση, καθώς και τις ηγετικές ικανότητές του. Αγωνίστηκε στον Πειραϊκό. Μετεγγράφηκε στον Παναθηναϊκό το 1958 και κατέκτησε 3 πρωταθλήματα Ελλάδας (1961, 1962, 1967), ενώ παράλληλα εργαζόταν ως λιμενοφύλακας. Συνέχισε ως προπονητής σε Παναθηναϊκό, Εθνικό, Ιωνικό Νικαίας, Ιωνικό Νέας Φιλαδέλφειας και Πανιώνιο, ενώ υπήρξε και διαιτητής. Για πολλά χρόνια υπήρξε και αρχηγός του Παναθηναϊκού.
Υπηρέτησε το ελληνικό μπάσκετ ως παράγοντας και τελικά αναδείχθηκε πρώτος πρόεδρος της FIBA Europe (2002-2010) και αντιπρόεδρος της Διεθνούς Ομοσπονδίας Καλαθοσφαίρισης FIBA (2006-2010). Το 2011 τιμήθηκε ως επίτιμος πρόεδρος της FIBA.Συμμετείχε στην Ομοσπονδία Αθλοπαιδιών από την ίδρυση της το 1966. Το 1970, όταν διαχωρίστηκε το μπάσκετ από τις αθλοπαιδιές, προσχώρησε στη νεοσύστατη Ελληνική Ομοσπονδία Καλαθοσφαίρισης. Ακόμη, ο Γ. Βασιλακόπουλος διετέλεσε πρόεδρος της Ελληνικής Ομοσπονδίας Καλαθοσφαίρισης από τον Φεβρουάριο του 1998 μέχρι τον Νοέμβριο του 2002. Στις 13/9/2010 το ΔΣ της Ελληνικής Ομοσπονδίας Καλαθοσφαίρισης τον εξέλεξε ομόφωνα εκ νέου πρόεδρο.  Στις 2 Σεπτεμβρίου 2012, στις εκλογές τις ομοσπονδίας εξελέγη ξανά πρόεδρος. Τον 2016, επανεξελέγη από τα 581 σωματεία, πρόεδρος της ΕΟΚ.Ο δήμος Πύργου ονόμασε το Κλειστό Γήπεδο της πόλης ''Γιώργος Βασιλακόπουλος'' προς τιμήν του παράγοντα. Στη Λάμπεια Ηλείας (Δίβρη) το ανοικτό γήπεδο μπάσκετ στην είσοδο του χωριού φέρει το όνομά του.


== Πολιτική και επιχειρήσεις ==
Ο Γιώργος Βασιλακόπουλος έχει ασχοληθεί ενεργά με την πολιτική, και υπήρξε επί σειρά ετών μέλος της Κεντρικής Επιτροπής του ΠΑΣΟΚ. Στις 13 Οκτωβρίου 1993 τοποθετήθηκε γενικός γραμματέας Αθλητισμού στην τελευταία κυβέρνηση του Ανδρέα Παπανδρέου, έχοντας διοριστεί σε αυτή τη θέση από την αείμνηστη Μελίνα Μερκούρη, τότε υπουργό Πολιτισμού. Τελικά εξαναγκάστηκε σε παραίτηση στις 23 Απριλίου 1996, μετά από σύγκρουση με τον Θεόδωρο Τσουκάτο, στενό φίλο του καινούριου πρωθυπουργού Κώστα Σημίτη. Από το 1978 ασχολείται με την διαχείριση και εμπορία ανακυκλωμένου χάρτου.


== Τίτλοι ==


==== Παναθηναϊκός ====
3x Πρωτάθλημα Ελλάδας: (1961, 1962, 1967)


== Παραπομπές ==


== Εξωτερικοί σύνδεσμοι ==
fibaeurope
Καριέρα καλαθοσφαιριστή
Βιογραφικό