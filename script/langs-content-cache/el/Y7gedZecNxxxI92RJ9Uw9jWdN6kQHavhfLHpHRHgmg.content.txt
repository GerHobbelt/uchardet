revision: 10097159
title: "\u0393\u039F\u03A5\u039F\u039B\xB7\u03A5"
url: https://el.wikipedia.org/wiki/%CE%93%CE%9F%CE%A5%CE%9F%CE%9B%C2%B7%CE%A5


---

ΓΟΥΟΛ·Υ (αγγλικά: WALL·E) ονομάζεται μία ταινία κινουμένων σχεδίων επιστημονικής φαντασίας παραγωγής 2008, σε σκηνοθεσία του Άντριου Στάντον. Η ταινία δημιουργήθηκε εξ ολοκλήρου με τη χρήση ηλεκτρονικών υπολογιστών από την Pixar και τη χρηματοδότηση ανέλαβε η Walt Disney Pictures. Η ιστορία ακολουθεί ένα ρομπότ με το όνομα ΓΟΥΟΛ·Υ, που έχει σχεδιαστεί για να καθαρίζει την καλυμμένη από απόβλητα γη του μέλλοντος. Έρχεται η στιγμή που ερωτεύεται ένα άλλο ρομπότ, την ΕΥΑ, και την ακολουθεί ως το διάστημα, σε μια περιπέτεια που θα αλλάξει τη μοίρα του είδους του και της ανθρωπότητας.
Μετά τη σκηνοθεσία του Ψάχνοντας τον Νέμο (Finding Nemo, 2003), ο Στάντον ένιωσε ότι η Pixar έχει δημιουργήσει πιστευτές προσομοιώσεις της υποβρύχιας φύσης και προθυμοποιήθηκε να σκηνοθετήσει μια ταινία με φόντο το διάστημα. Οι περισσότεροι χαρακτήρες δεν έχουν πραγματικές ανθρώπινες φωνές, αλλά αντ' αυτού επικοινωνούν μέσω της γλώσσας του σώματος και ρομποτικών ήχων, σχεδιασμένων από τον Μπεν Μπερτ, που συμβολίζουν φωνές. Επιπλέον, είναι η πρώτη ταινία κινουμένων σχεδίων της Pixar που περιέχει τμήματα βίντεο αληθινών ανθρώπων.
Το ΓΟΥΟΛ·Υ έλαβε εξαιρετικές κριτικές, έγινε μεγάλη εισπρακτική επιτυχία και βραβεύτηκε με Χρυσή Σφαίρα και Όσκαρ Καλύτερης Ταινίας Κινουμένων Σχεδίων.


== Πλοκή ==
Ο ΓΟΥΟΛ·Υ είναι ένα ρομπότ καθαρισμού αποβλήτων και το όνομά του αποτελείται από τα αρχικά των λέξεων Γενικός Οριστικός Υπεύθυνος Οχετού Λύτρωσης·Υδρόγειος (κλάση) (Αγγλ. WALL·E Waste Allocation Load Lifter·Earth class). Ο ΓΟΥΟΛ·Υ ζει εκατοντάδες χρόνια πάνω στη γη μέσα στην απόλυτη μοναξιά, αφού ο πλανήτης είναι πλέον εγκαταλελειμμένος από τους ανθρώπους, λόγω της τεράστιας ρύπανσης. Ο μοναδικός σκοπός της ύπαρξής του είναι να καθαρίζει. Η καθημερινότητά του διαταράσσεται, όταν γνωρίζει την ΕΥΑ (Εξωγήινης Ύπαρξης Αξιολογητής) (Αγγλ. EVE Extraterrestrial Vegetation Evaluator), ένα ρομπότ εξερευνητή που επισκέπτεται τη γη για τη διεκπεραίωση έρευνας. Η ΕΥΑ συνειδητοποιεί ότι ο ΓΟΥΟΛ·Υ έχει ανακαλύψει κατά λάθος το κλειδί για το μέλλον του πλανήτη και θέλει να επιστρέψει γρήγορα στην έδρα της, το πολυτελές διαστημόπλοιο Axiom, όπου πλέον κατοικούν όλοι οι άνθρωποι της γης, για να τους ανακοινώσει το νέο. Ο ΓΟΥΟΛ·Υ ακολουθεί την ΕΥΑ μέσα στο γαλαξία και έτσι ξεκινά μια περιπέτεια, 700 χρόνια μακριά από σήμερα.


== Ηθοποιοί και χαρακτήρες ==
Μπεν Μπερτ στο ρόλο του ΓΟΥΟΛ·Υ
Ελίσα Νάιτ στο ρόλο της ΕΥΑ
Τζεφ Γκάρλιν (Γρηγόρης Αρναούτογλου στην ελληνική μεταγλώττιση) στο ρόλο του Καπετάνιου Μπ. Μακρί
Φρεντ Γουίλαρντ στο ρόλο του Σέλμπι Φόρθραϊτ
Τζον Ρατζενμπέργκερ στο ρόλο του Τζον
Κάθι Νάτζιμι στο ρόλο της Μέρι
Σιγκούρνι Γουίβερ στο ρόλο της φωνής του κομπιούτερ της Axiom


== Παραγωγή ==
Ο Άντριου Στάντον συνέλαβε την ιδέα για το ΓΟΥΟΛ·Υ κατά τη διάρκεια ενός γεύματος με τους Τζον Λάσιτερ, Πιτ Ντόκτερ και Τζο Ρανφτ το 1994. Το Toy Story (1995) είχε σχεδόν ολοκληρωθεί και οι σεναριογράφοι σκέφτονταν ιδέες για το επόμενο πρότζεκτ τους. Οι ταινίες Ζουζούνια (A Bug's Life, 1998), Μπαμπούλας Α.Ε. (Monsters, Inc., 2001) και Ψάχνοντας τον Νέμο (Finding Nemo, 2003) προήλθαν από αυτό το γεύμα. Ο Στάντον ρώτησε "Τι θα γινόταν αν η ανθρωπότητα εγκατέλειπε τη Γη και κάποιος ξέχναγε να απενεργοποιήσει το τελευταίο ρομπότ;" Παλεύοντας πολλά χρόνια να κάνει τους χαρακτήρες του Toy Story συμπαθητικούς, ο Στάντον βρήκε την ιδέα του μοναχικού ρομπότ σε έναν εγκαταλελειμμένο πλανήτη, α λα Ροβινσώνα Κρούσο, πολύ δυνατή. Ο Στάντον έκανε τον ΓΟΥΟΛ·Υ συλλέκτη απορριμάτων καθώς η ιδέα ήταν άμεσα κατανοητή και επειδή ήταν μια ασήμαντη δουλειά, κάνοντας έτσι το χαρακτήρα συμπαθητικό. Στον Στάντον άρεσε επίσης η ιδέα του σκηνικού με τα στοιβαγμένα σκουπίδια σε σχήμα κύβου. Δεν βρήκε την ιδέα σκοτεινή καθώς θεωρούσε ότι το να έχεις έναν πλανήτη καλυμμένο με σκουπίδια ήταν γι' αυτόν μια παιδική απεικόνιση καταστροφής.Οι Στάντον και Ντόκτερ ανέπτυξαν την ταινία με τον τίτλο Trash Planet για δύο χρόνια το 1995, αλλά δεν ήξεραν πώς να αναπτύξουν την ιστορία κι έτσι ο Ντόκτερ επέλεξε να σκηνοθετήσει το Μπαμπούλας Α.Ε. Ο Στάντον σκέφτηκε την ιδέα να ανακαλύπτει ο ΓΟΥΟΛ·Υ ένα φυτό, επειδή η παρουσία του ως ο μοναδικός κάτοικος ενός ερημικού κόσμου, του θύμιζε ένα φυτό που μεγαλώνει ανάμεσα στα πεζοδρόμια. Πριν στρέψουν την προσοχή τους σε άλλα πρότζεκτ, οι Στάντον και Λάσιτερ σκέφτηκαν να βάλουν τον ΓΟΥΟΛ·Υ να ερωτεύεται, καθώς ήταν η αναμενόμενη εξέλιξη μετά τη μοναξιά. Ο Στάντον ξεκίνησε να γράφει το ΓΟΥΟΛ·Υ το 2002 καθώς ολοκλήρωνε το Ψάχνοντας τον Νέμο. Στα τέλη του 2003, ο Στάντον μαζί με άλλους δημιούργησαν ένα σχεδιάγραμμα των πρώτων 20 λεπτών της ταινίας. Οι Λάσιτερ και Στιβ Τζομπς εντυπωσιάστηκαν και ξεκίνησαν την ανάπτυξη της ταινίας.


== Box office ==
Με προϋπολογισμό 180.000.000 δολάρια, το ΓΟΥΟΛ·Υ άνοιξε στην 1η θέση με 63 εκατομμύρια δολάρια το πρώτο σαββατοκύριακο. Συνολικά απέφερε 223,8 εκατομμύρια δολάρια στο αμερικανικό box office και 297,5 εκατομμύρια δολάρια στον υπόλοιπο κόσμο, συγκεντρώνοντας 521,3 εκατομμύρια δολάρια παγκοσμίως.


== Βραβεία & Υποψηφιότητες ==


== Παραπομπές ==


== Εξωτερικοί σύνδεσμοι ==
Επίσημη ιστοσελίδα
ΓΟΥΟΛ·Υ στο IMDb