revision: 10093096
title: 2014 Victory Bowl
url: https://el.wikipedia.org/wiki/%CE%9F%CE%B9_%CE%A7%CE%B1%CE%B6%CE%BF%CE%AF_%CF%84%CE%B7%CF%82_%CE%9C%CF%80%CE%AC%CE%BD%CF%84%CE%B1%CF%82


---

Το «Οι Χαζοί της Μπάντας» (αγγλικά: Band Geeks) είναι επεισόδιο της Αμερικανικής τηλεοπτικής σειράς κινουμένων σχεδίων Μπομπ Σφουγγαράκης. Είναι το δεύτερο μέρος του 15ου επεισοδίου του δεύτερου κύκλου, και το δεύτερο ήμισυ του 35ου καθολικά επεισοδίου. Προβλήθηκε στο Nickelodeon των Ηνωμένων Πολιτειών στις 7 Σεπτεμβρίου 2001. Το σενάριο ανέλαβαν οι Κ. Χ. Γκρίνμπλατ, Άαρον Σπρίνγκερ και Μεριουέδερ Ουίλιαμς, και το animation σκηνοθετήθηκε από τον Φρανκ Βάις. Ο Σπρίνγκερ συμμετείχε κι ως σκηνοθέτης storyboard, και ο Γκρίνμπλατ ως καλλιτέχνης storyboard.
Σε αυτό το επεισόδιο, ο Καλαμάρης λέει ψέματα, ισχυρίζοντας ότι έχει φιλαρμονική μπάντα, αφού ο αντίπαλός του από το Λύκειο Καλαμαρίλιαμ Σπουδαιάκης καυχιέται για την δουλειά του ως επιτυχημένος διευθυντής μπάντας. Ο Καλαμαρίλιαμ προτείνει στον Καλαμάρη να τον καλύψει αυτός και η μπάντα του στην Φουσκογυάλα, μια αθλητική εκδήλωση. Ο Καλαμάρης δέχεται με περηφάνια, αλλά συνηδητοποιεί ότι δεν έχει μπάντα. Προσλαμβάνει πολλούς πολίτες του Βυθού του Μπικίνι για να παίξουν στην μπάντα του, αλλά παίζουν χάλια στις πρόβες και τελικά ξεσπά καβγάς μεταξύ τους την τελευταία ημέρα πριν το γεγονός, με αποτέλεσμα να τα παρατήσει ο Καλαμάρης. Έχοντας φύγει, η μπάντα συνέρχεται και δίνει την παράσταση της ζωής της. Στην Φουσκογυάλα, ο Καλαμάρης νικά και ο αντίπαλός του τον παρακολουθεί δυσαρεστημένος.
Το επεισόδιο έλαβε εκτενή αναγνώριση, με πολλούς οπαδούς και κριτικούς να το χαρακτηρίζουν ως το καλύτερο επεισόδιο ολόκληρης της σειράς. Έλαβε επίσης μια υποψηφιότητα, και ακολούθως νίκησε στα βραβεία Golden Reel του 2002 για Καλύτερη Επεξεργασία Ήχου σε Πρόγραμμα Τηλεόρασης – Κινουμένων Σχεδίων. Σημάνει επίσης το ντεμπούτο του Καλαμαρίλιαμ Σπουδαική.


== Πλοκή ==
Ο Καλαμάρης Πλοκάμιας δέχεται τηλεφώνημα από τον πρώην συμμαθητή στο Λύκειο και αντίπαλό του, Καλαμαρίλιαμ Σπουδαιάκη, που είναι επιτυχημένος και έχει διαπρέψει σε οτιδήποτε έχει αποτύχει ο Καλαμάρης, συμπεριλαμβανομένης και της μουσικής. Ο Καλαμαρίλιαμ λέει στον Καλαμάρη ότι έχει γίνει διευθυντής μιας μπάντας και ότι υποτίθεται πως πρέπει να παίξουν στην Φουσκόγυαλα, αλλά θα είναι απασχολημένος τότε και δεν θα μπορεί να παραβρεθεί. Ο Καλαμαρίλιαμ προτείνει χλευαστικά να αντικαταστήσει η μπάντα του Καλαμάρη την δικιά του στην Φουσκόγυαλα, πιστεύοντας πως ο Καλαμάρης δεν έχει. Παρ'όλα αυτά, σε μια προσπάθεια να εντυπωσιάσει τον Καλαμαρίλιαμ, ο Καλαμάρης επιμένει προκλητικά ότι στην πραγματικότητα έχει μια μπάντα και δέχεται την προσφορά. Συγκεντρώνει μια μεγάλη φιλαρμονική μπάντα που απαρτίζεται από πολλούς κατοίκους του Βυθού του Μπικίνι, συμπεριλαμβανομένων των Μπομπ Σφουγγαράκη, Πάτρικ, Σάντυ, Κυρία Παφ, Λάρι και Κύριο Καβούρη.Κατα την διάρκεια της μιας εβδομάδας πρόβας, η μπάντα παίζει μόνιμα χάλια και δεν εντυπωσιάζει καθόλου. Η εβδομάδα ξεκινά με έναν καβγά μεταξύ Πάτρικ και Σάντυ. Την δεύτερη μέρα, ενώ εξασκούνται για την παρέλαση, δύο στριφογυριστές σημαιών σκοτώνονται καθώς στριφογυρίζουν πολύ γρήγορα τις σημαίες (έπειτα απαίτησης του Καλαμάρη), με συνέπεια να πετάξουν στον αέρα και να συγκρουστούν με ένα αερόστατο. Την τρίτη μέρα, ο Καλαμάρης εξετάζει τον Πλανγκτόν στο σόλο φυσαρμόνικάς του, αλλά ο τελευταίος εξουθενώνεται και καταρρέει από το πηγαινέλα μεταξύ των τρυπών, καθώς η φυσαρμόνικα είναι πολύ μεγάλη για αυτόν. Την τελευταία ημέρα πρόβας, ο Καλαμάρης (εκτιμώντας ότι «οι άνθρωποι μιλάνε δυνατά όταν θέλουν να κάνουν τον έξυπνο») λέει ότι αν όλοι παίξουν δυνατά, θα γίνουν πειστικοί. Ωστόσο, παίρνουν την θεωρία αυτή πολύ κυριολεκτικά· παίζουν τόσο δυνατά και χάλια που σπάνε τα παράθυρα του κτηρίου. Τα μέλη της μπάντας ξεκινούν να προσβάλλουν και να κατηγορούν ο ένας τον άλλο για την κατάσταση αυτή, ενώ ο Καλαμάρης προσπαθεί μάταια να ηρεμήσει τα πνεύματα και όλη η μπάντα μπλέκει σε έναν μεγάλο καβγά. Έπειτα, το μάθημα τελειώνει, και όλοι ηρεμούν καθώς φεύγουν από το κτήριο· προτού φύγουν, ο Καλαμάρης εμφανίζεται έξω, εκφράζοντας με λύπη την απογοήτευσή του για όλους τους και κατευθύνεται προς το σπίτι του με δυσφορία. Παρ'όλα αυτά, ο Σφουγγαράκης πείθει τα άλλα μέλη της μπάντας να συνεχίσουν την πρόβα για χάρη του Καλαμάρη.
Την ημέρα της συναυλίας, όταν ο Καλαμαρίλιαμ παρουσιάζεται στο στάδιο για να δει τον Καλαμάρη να αποτυγχάνει, ο τελευταίος υποστηρίζει ότι η μπάντα του πέθανε. Η εν λόγω μπάντα εμφανίζεται στο τελευταίο λεπτό, και αναγκάζεται να συνεχίσει με αυτήν. Εισέρχονται σε μια μεγάλη γυάλα, περιτριγυρισμένοι από ανθρώπινους οπαδούς. Ο Καλαμάρης φοβάται ενώ διευθύνει την μπάντα, υποθέτοντας ότι η παράσταση θα καταλήξει σε αποτυχία, αλλά η μπάντα είναι εξαιρετικά επιτυχημένη, καθώς παίζει την ροκ μπαλάντα «Sweet Victory» (την φωνή του Σφουγγαράκη κάνει ο τραγουδιστής της μπαλάντας, Ντέιβιντ Γκλεν Έίσλευ). Ο Καλαμαρίλιαμ σοκάρεται και λιποθυμά, αφήνοντας τον Καλαμάρη να πανηγυρίσει θριαμβευτικά και να κάνει άλμα στον αέρα.


== Παραγωγή ==
Το «Οι Χαζοί της Μπάντας» σκηνοθετήθηκε από τον Άαρον Σπρίνγκερ και το σενάριο ανέλαβαν οι Σπρίνγκερ, Κ. Χ. Γκρίνμπλατ και Μεριουέδερ Ουίλιαμς. Ο Φρανκ Βάις δούλεψε ως σκηνοθέτης animation και ο Γκρίνμπλατ ως καλλιτέχνης storyboard. Οι σεναριογράφοι ξεκίνησαν να δουλεύουν για το επεισόδιο, με την ιδέα ενός αντιπάλου. Ο Ουίλιαμς είπε, «Πάντα θέλαμε να παρουσιάσουμε έναν αντίπαλο, και προσπαθήσαμε να παρουσιάσουμε έναν για τον Σφουγγαράκη, αλλά δεν δούλεψε. Έτσι σκεφτήκαμε την ιδέα ενός αντιπάλου για τον Καλαμάρη και, κατά κάποιον τρόπο είναι μια ιστορία για τον Καλαμάρη, και οι Μπομπ και Πάτρικ απλά είναι εκεί». Η ιδέα του να υπάρχει μια μπάντα ήταν ακαθόριστη. Ο Ουίλιαμς σχολίασε, «Ξεχνώ ποιος ήταν σε μπάντα. Δεν ήμουν σε καμιά, αλλά νομίζω ότι ο Νταγκ Λόρενς ήταν σε μια. Νομίζω ότι ο Στιβ Χίλενμπεργκ ήταν επίσης σε μπάντα».Η μουσική που ακούγεται στην σκηνή όπου η φιλαρμονική μπάντα του Καλαμάρη παίζει ενώ προχωρά στον δρόμο ήταν από τον Νικ Καρ, τον επιμελητή μοσυικής της σειράς. Βρήκε κομμάτι μουσικής μιας φιλαρμονικής μπάντας που έπαιζε επίτηδες χάλια, αλλά ο σχεδιαστής μουσικής Τζεφ Χάτσινς είπε, «Μπορούσες ακόμη να διακρίνεις την μελωδία». Ο Χάτσινς σκέφτηκε «Λοιπόν, ας το πάμε ένα βήμα παραπέρα. Εάν δεν μπορούσαν να παίξουν τα όργανα τους, ή έστω και μια μελωδία;». Έφερε τον φορητό του καταγραφέα DAT σε ένα κατάστημα μουσικών οργάνων λιανικής και συνάντησε δύο άντρες που δούλευαν στην πλατφόρμα φορτοεκφόρτωσης, πακετάροντας και αποστέλλοντας τα όργανα. ο Χάτσινς έκανε τους δύο να παίξουν τα περισσότερα όργανα χάλια. Είπε, «Έβαλα αυτούς τους δύο να ουρλιάζουν και να τσιρίζουν στα περισσότερα από τα όργανα που πουλούσαν».Όταν γύρισε στο στούντιο, κατασκεύασε μια φιλαρμονική μπάντα, με ένα όργανο την φορά. Ο Χάτσινς είπε, «Δεν ήταν καθόλου σε αρμονία, ούτε σε ρυθμό. Όταν το άκουγες, έπρεπε να πεις 'Άουτς!'». Ο Χάτσινς έπαιξε τα ηχητικά εφέ για τον δημιουργό της σειράς Στίβεν Χίλενμπεργκ, για αξιολόγηση. Ο Χίλενμπεργκ την απέρριψε, λέγοντας πως «παραήταν ακραία». Ο Χάτσινς είπε, «πολύ κόπος για κάτι που κρατά μόνο 15 δευτερόλεπτα στην οθόνη. Σε αυτή την περίπτωση, το όλο πράγμα δεν βγήκε στον αέρα».

Όταν ο καλλιτέχνης storyboard Γκρίνμπλατ, με τους σεναριογράφους, έκανε το storyboard του «Οι Χαζοί της Μπάντας», σκέφτηκαν «ένα μεγάλο νούμερο» στο τέλος, όπου όλοι θα συγκεντρώνονταν για να υποστηρίξουν τον Καλαμάρη». Ο Γκρίνμπλατ είπε, «Το προσχέδιο της ιστορίας έπρεπε να έχει μια μεγάλη στιγμή για την φιλαρμονική μπάντα, και το να είναι η μουσική σου προχωρημένη βοηθάει, οπότε ξεκινήσαμε την αναζήτηση». Οι σεναριογράφοι μπορούσαν να βρουν μουσική, καθώς το Nickelodeon διαθέτει βιβλιοθήκη μουσικής για δωρεάν χρήση. Άκουσαν πολλές μουσικές φιλαρμονικών μπαντών. Ο Γκρίνμπλατ είπε, «και όσο ακούγαμε, δεν φαινόταν ξεκαρδιστικό το πως το φινάλε αφορούσε αυτούς που έπαιζαν καλή μουσική».Ωστόσο, το τραγούδι του Ντέιβιντ Γκλεν Έίσλευ «Sweet Victory» ξεχώρισε από τα άλλα κομμάτια στην βιβλιοθήκη. Ο Γκρίνμπλατ είπε «Ήταν διαφορετικό από αυτό που ψάχναμε, αλλά ήταν τόσο εκπληκτικό που ξέραμε πως έπρεπε να το χρησιμοποιήσουμε. Σχεδιάσαμε την σκηνή για την μουσική αυτή, και ήταν ένα τέλος καλύτερο από οποιοδήποτε τραγούδι που θα γράφαμε εμείς οι ίδιοι». Οι σεναριογράφοι έβαλαν ένα στιγμιότυπο freeze-frame για το τέλος. Το αγαπημένο μέρος του Γκρίνμπλατ ήταν οι ζωγραφιές του Σπρίνγκερ με τον Πάτρικ και τα ηλεκτρικά ντραμς, και τον Μπομπ να λέει, «It's the thrill of one more kill» (απόσπασμα από το «Sweet Victory»). Το live action πλήθος στην Φουσκογυάλα είναι ένας συνδυασμός πλάνων από παιχνίδι της United States Football League με τους Memphis Showboats και τους Birmingham Stallions στις 16 Ιουνίου του 1984 και πλάνα βιντεοσκοπημένα για τις ανάγκες του επεισοδίου.


== Κυκλοφορία ==
Το «Οι Χαζοί της Μπάντας» προβλήθηκε αρχικά στο Nickelodeon στις Ηνωμένες Πολιτείες στις 7 Σεπτεμβρίου 2001, με γονεϊκή σήμανση TV-Y7. Κυκλοφόρησε στην συλλογή DVD με τίτλο SpongeBob SquarePants: Halloween στις 27 Αυγούστου 2002, και στο SpongeBob SquarePants: Home Sweet Pineapple που κυκλοφόρησε στις 4 Ιανουαρίου 2005. Το επεισόδιο επίσης περιλήφθηκε στο DVD SpongeBob SquarePants: The Complete 2nd Season που κυκλοφόρησε στις 19 Οκτωβρίου 2004. Στις 22 Σεπτεμβρίου 2009, το «Οι Χαζοί της Μπάντας» κυκλοφόρησε στο DVD SpongeBob SquarePants: The First 100 Episodes, μαζί με όλα τα άλλα επεισόδια των κύκλων ένα έως πέντε. Τον Δεκέμβριο του 2008, η Odeon κυκλοφόρησε το ομότιτλο ελληνικό DVD που εμπεριέχει μεταξύ άλλων, το επεισόδιο αυτό.


== Υποδοχή ==
Το «Οι Χαζοί της Μπάντας» έλαβε εκτενή αναγνώριση από πολλούς οπαδούς και κριτικούς. Το επεισόδιο βραβεύτηκε και τιμήθηκε στα βραβεία Golden Reel του 2002 στην κατηγορία Καλύτερης Επεξεργασίας Ήχου σε Πρόγραμμα Τηλεόρασης – Κινουμένων Σχεδίων. Ο Τομ Κένι, η Αγγλική φωνή του Μπομπ Σφουγγαράκη, θεωρεί το «Οι Χαζοί της Μπάντας» ως ένα από τα αγαπημένα του επεισόδια. Σε μια κριτική του 2009, ο Μάικλ Κάβνα της The Washington Post έθεσε το επεισόδιο ως το Νο. 5 στην λίστα του, «The Top Five SpongeBob Episodes: We Pick 'Em». Είπε ότι «η μίξη των καλλιτεχνικών προσδοκιών του Καλαμάρη παρά την προκλητικότητα, την ταπείνωση και την ασταμάτητη μετριότητα, το έκανε ένα επεισόδιο για παιδιά που οι ενήλικες μπορούν να βιώσουν σε άλλο επίπεδο». Το επεισόδιο θεωρήθηκε ως το δεύτερο καλύτερο από το The Guardian, πριν το «Βίντεο Εκπαίδευσης».Η Νάνσυ Μπασίλ του About.com έθεσε το «Οι Χαζοί της Μπάντας» ως Νο. 1 στην λίστα της «Best SpongeBob SquarePants Episodes» (Τα Καλύτερα Επεισόδια του Μπομπ Σφουγγαράκη), γράφοντας «[Το επεισόδιο] έχει τόσα από τα καλύτερα στοιχεία του Σφουγγαράκη, βαλμένα σε μια ιστορία της οποίας ο ρυθμός είναι σταθερός και γρήγορος για να φτάσει σε ένα εύστοχο τέλος». Επαίνεσε την όλη υπόθεση, αποκαλώντας την «αστεία έστω κι αν την σκεφτείς». Η Μπασίλ επίσης επιδοκίμασε το τέλος «με ένα keytar κι ένα άλμα στον αέρα σε freeze frame». Η Έμιλι Έστεπ του WeGotThisCovered.com βαθμολόγησε το επεισόδιο ως το τέταρτο καλύτερο της σειράς, εξηγώντας πως «τα περισσότερα αστεία στο 'Οι Χαζοί της Μπάντας' επικεντρώνονται γύρω από την θλιβερή ύπαρξη του Καλαμάρη, αλλά είναι επίσης γεμάτη με ατάκες από και για καθένα από τους χαρακτήρες της σειράς, όπως το 'Αυτές οι δαγκάνες δεν είναι μόνο για φιγούρα!' από τον Κύριο Καβούρη, έτοιμο να παλέψει, και όταν ο Καλαμάρης λέει, 'Όχι, Πάτρικ, η μαγιονέζα δεν είναι όργανο,' σε απάντηση ενός αναπόφευκτου ερωτήματος του χαζού αστερία».Το «Οι Χαζοί της Μπάντας» ήταν ένα από τα κορυφαία επεισόδια που επέλεξαν οι θεατές στο Nick.com στην εκδήλωση «The Best Day Ever Marathon» που διοργανώθηκε το 2006. Τον Νοέμβριο του 2007, ως μέρος των «100 Καλύτερων Στιγμών στην Ιστορία των Nicktoons» κατά τη διάρκεια του «Superstuff Nicktoons Weekend», κατατάχθηκε ως η Νο. 1 καλύτερη στιγμή όλως των εποχών. Το 2012, το Nickelodeon στο Ηνωμένο Βασίλειο λάνσαρε μια εκδήλωση ονόματι «SpongeBob's Top 100», όπου υπήρχε η δυνατότητα να ψηφίσουν οι θεατές στο Nick.co.uk για το αγαπημένο τους επεισόδιο. Με περισσότερες από 160,000 ψήφους, το «Οι Χαζοί της Μπάντας» βγήκε ως νικητής. Κατέχει μέχρι στιγμής την μεγαλύτερη βαθμολογία και συνεπώς, την θέση του Νο. 1 επεισοδίου του Μπομπ Σφουγγαράκης στην σελίδα IMDb της σειράς.


== Αντίκτυπο ==
Το περιλαμβανόμενο τραγούδι «Sweet Victory» κυκλοφόρησε αργότερα στο άλμπουμ soundtrack της σειράς SpongeBob SquarePants: The Yellow Album στις 15 Νοεμβρίου 2005. Το «Sweet Victory» κατέληξε, από ένα σε μεγάλο βαθμό άγνωστο μουσικό κομμάτι παραγωγής που ήταν, να πουλήσει τριακόσιες χιλιάδες μεταφορτώσεις στο iTunes σε ένα έτος έπειτα της παρουσίασής του στην σειρά.Μετά τον θάνατο του δημιουργού της σειράς Στίβεν Χίλενμπεργκ στις 26 Νοεμβρίου 2018, δημιουργήθηκε ένα ψήφισμα στο Change.org, στο οποίο αιτείται να δώσει φόρο τιμής η NFL σε αυτόν παίζοντας το «Sweet Victory» κατά την διάρκεια του σόου του ημιχρόνου για το Σούπερ Μπόουλ LIII. Μέχρι τις 11 Ιανουαρίου 2019, το ψήφισμα απέσπασε περισσότερες από 1.1 εκατομμύρια υπογραφές. Στις 12 Δεκεμβρίου 2018, η Mercedes-Benz Stadium, το στάδιο όπου φιλοξενήθηκε το Σούπερ Μπόουλ LIII, ανάρτησε μια σκηνή από το επεισόδιο στον επίσημο λογαριασμό Twitter του, υπονοώντας μια πιθανή επιτυχία από την απόπειρα του ψηφίσματος. Στις 13 Ιανουαρίου, οι Maroon 5 που είχαν πρωταρχικό ρόλο στο σόου, επίσης κυκλοφόρησαν μια διαφήμιση που περιελάμβανε ένα δευτερόλεπτο του Σφουγγαράκη, κάτι το οποίο φούντωσε τις υποθέσεις.Κατά την διάρκεια του σόου του ημιχρόνου στις 3 Φεβρουαρίου, ένα μικρό κλιπ με τον Καλαμάρη και ένα απόσπασμα από την σκηνή της παράστασης στην Φουσκογυάλα χρησιμοποιήθηκαν για να ανακοινώσουν τον έκτακτο σε εμφάνιση τραγουδιστή Τράβις Σκοτ, που ο Καλαμάρης αποκάλεσε «μια πραγματική μουσική ιδιοφυΐα που δεν χρειάζεται συστάσεις». Πολλοί χρήστες των μέσων κοινωνικής δικτύωσης αποδοκίμασαν την αποτυχία της συμπερίληψης του τραγουδιού «Sweet Victory» και βρήκαν το εν λόγω μικρό τμήμα σε κινούμενα σχέδια ως έναν ανεπαρκή φόρο τιμής στον Χίλενμπεργκ. Το CBS News ανέφερε ότι η αντίδραση από οπαδούς του Σφουγγαράκη ήταν μεικτή και επισήμανε την θετική υποδοχή από τον επίσημο λογαριασμό της σειράς στο Twitter. Παρά την μεικτή υποδοχή του όλου σόου, το «Sweet Victory», μετά το τέλος του Σούπερ Μπόουλ, αυξήθηκε κατά 566% όσον αφορά τις ροές κατά απαίτηση που απέκτησε, από 46,000 ροές στις 1-2 Φεβρουαρίου σε 310,000 στις 3-4 Φεβρουαρίου. Κατά συνέπεια, το κομμάτι εισήχθη στην λίστα Hot Rock Songs των Ηνωμένων Πολιτειών του Billboard στο νούμερο 23 και την λίστα Kid Digital Song Sales στο νούμερο δύο, πριν το Baby Shark της Pinkfong.Την ημέρα μετά το παιχνίδι, η σελίδα Twitter των Ντάλας Σταρς ανέβασε μια τροποποιημένη εκδοχή της σκηνής με το «Sweet Victory», στην οποία οι ενδυμασίες της μπάντας είναι αλλαγμένες από κόκκινο σε πράσινο για να αντιστοιχεί στα χρώματα των Σταρς, με τίτλο «The #SuperBowl halftime show fans deserve» (Το σόου ημιχρόνου του Σούπερ Μπόουλ που αξίζουν οι οπαδοί). Το βίντεο των Σταρς είχε προηγουμένως παιχτεί κατά την διάρκεια του παιχνιδιού της 1ης Φεβρουαρίου ενάντια στην Μινεσότα Γουάιλντ.


== Σημειώσεις ==


== Πραπομπές ==


== Εξωτερικοί σύνδεσμοι ==
"Οι Χαζοί της Μπάντας" στην IMDb