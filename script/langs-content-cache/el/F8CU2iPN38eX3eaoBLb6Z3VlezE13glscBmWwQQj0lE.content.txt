revision: 9767891
title: "\u0392\u03B9\u03BF\u03BC\u03B7\u03C7\u03B1\u03BD\u03B9\u03BA\u03AE \u03A0\u03B5\
  \u03C1\u03B9\u03BF\u03C7\u03AE \u03A0\u03AC\u03C4\u03C1\u03B1\u03C2"
url: https://el.wikipedia.org/wiki/%CE%92%CE%B9%CE%BF%CE%BC%CE%B7%CF%87%CE%B1%CE%BD%CE%B9%CE%BA%CE%AE_%CE%A0%CE%B5%CF%81%CE%B9%CE%BF%CF%87%CE%AE_%CE%A0%CE%AC%CF%84%CF%81%CE%B1%CF%82


---

Η Βιομηχανική Περιοχή Πάτρας (εν συντομία ΒΙ.ΠΕ. Πάτρας) είναι μια από τις 29 Βιομηχανικές Περιοχές που υπάρχουν σε όλη την επικράτεια της Ελλάδας και που διαχειρίζεται η ΕΤΒΑ-ΒΙ.ΠΕ.


== Τοποθεσία - Περιγραφή ==
Βρίσκεται σε μια πεδινή γεωγραφική έκταση της Δημοτικής Ενότητας Ωλενίας του νεοπαγή Δήμου Δυτικής Αχαΐας, στην οποία είναι εγκατεστημένες με οργανωμένο τρόπο μεγάλες και μη βιομηχανίες διαφόρων αντικειμένων. Περικλείεται από τα χωριά και οικισμούς: Άγιος Στέφανος (Περιστέρα), Διδαχαίικα, Καλαμάκι (Χαρμπιλαίικα), Κουνελαίικα και Χαϊκάλι. Απέχει από την πόλη της Πάτρας περίπου 20 χιλιόμετρα.
Στο χώρο της ΒΙ.ΠΕ. και στην θέση Μαγούλα βρίσκονται εγκατεστημένες και οι Κρατικές Φυλακές Αγίου Στεφάνου Αχαΐας (σωφρονιστικό κατάστημα).


== Ιστορία ==
Η Βιομηχανική Περιοχή των Πατρών ιδρύθηκε το 1972· την ίδια χρονιά έγινε και η πρώτη προσπάθεια ίδρυσης συνδέσμου των εκεί εγκαταστημένων βιομηχανιών. Ωστόσο, οι πρώτες πωλήσεις βιομηχανικών οικοπέδων για εγκατάσταση εργοστασίων άρχισαν το 1979 και ο μικρός αριθμός εγκατεστημένων βιομηχανιών δεν επέτρεψε τη γρήγορη ίδρυση συνδέσμου. Η κρίση του 1984 έως το 1990 έπληξε και την νεοσύστατη ΒΙ.ΠΕ. Πάτρας ενώ η αποβιομηχάνιση της ευρύτερης περιοχής και η ανεργία υπήρξαν ανασταλτικές για την περαιτέρω εξέλιξή της. Η δυσκολία τραπεζικού δανεισμού την εποχή εκείνη συντέλεσε με τη σειρά του στη βιομηχανική κάμψη, γεγονός που βοήθησε στην αύξηση των δυσκολιών ορθής λειτουργίας της ΒΙ.ΠΕ. ως οργανωμένης περιοχής. Από το 1990 και μετά άρχισε μια σταδιακή ανάκαμψη με νέες και μεγάλες επενδύσεις που έγιναν στην περιοχή. Πλέον, σήμερα ολόκληρη σχεδόν η έκταση της ΒΙ.ΠΕ. Πάτρας είναι γεμάτη από νέες εγκατεστημένες επιχειρήσεις.
Ο κανονισμός λειτουργίας της δημοσιεύτηκε το 1975. Από τις πρώτες βιομηχανίες που εγκαταστάθηκαν εκεί ήταν η "Ζυθοποιία Ελλάδος Α.Ε." και η "Χαρτοποιία Αχαΐας Α.Ε." (κατόπιν "Χαρτελλάς Α.Ε.").


== Υποδομές ==
Στο χώρο της ΒΙ.ΠΕ. Πάτρας υπάρχουν συγκεκριμένες υποδομές: α) εσωτερικό οδικό δίκτυο, β) δίκτυα ύδρευσης, αποχέτευσης ομβρίων, αποχέτευσης ακαθάρτων, γ) βιολογικός καθαρισμός, δ) ηλεκτροφωτισμός οδών, ε) δίκτυα ηλεκτρισμού και τηλεφωνίας. Η περιοχή εξυπηρετείται από τις 29 Φεβρουαρίου 2020 από τη Γραμμή 2 του Προαστιακού Σιδηρόδρομου Πάτρας μέσω της στάσης "Τσουκαλαίικα / Tsoukaleika", από και προς την οποία προβλέπεται να λειτουργήσει λεωφορειακή ανταπόκριση. Κοντά στη ΒΙ.ΠΕ. και στο παραλιακό μέτωπο βρίσκεται επίσης η στάση "Καμίνια / Kaminia" της Γραμμής 2.


== Παραπομπές ==


== Πηγές ==
ΕΤΒΑ-ΒΙ.ΠΕ. - φυλλάδιο Νο. 23 "Βιομηχανική Περιοχή Πάτρας", etvavipe.gr. Ανακτήθηκε: 05/04/2014.


== Βιβλιογραφία ==
Ξενοφών Αργ. Παπαευθυμίου, Σιωπηλοί μάρτυρες. Τα βιομηχανικά κτίρια της Πάτρας και η αρχιτεκτονική τους, Εκδόσεις Πελοπόννησος, Πάτρα 2014. ISBN 978-618-81328-0-1.


== Εξωτερικοί σύνδεσμοι ==
Ιστοσελίδα της ΕΤΒΑ-ΒΙ.ΠΕ., etvavipe.gr. Ανακτήθηκε: 05/04/2014.
Ιστοσελίδα του Σ.Ε.Β.Ι.Π.Α. Αρχειοθετήθηκε 2014-01-10 στο Wayback Machine., sevipa.gr. Ανακτήθηκε: 05/04/2014.