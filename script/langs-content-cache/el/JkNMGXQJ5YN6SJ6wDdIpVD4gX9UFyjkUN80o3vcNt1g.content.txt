revision: 10089184
title: Smith Volcano
url: https://el.wikipedia.org/wiki/Yamato_000593


---

Ο Yamato 000593 (ή Y000593) είναι ο δεύτερος μεγαλύτερος μετεωρίτης που βρέθηκε στη Γη προερχόμενος από τον πλανήτη Άρη. Μελέτες δείχνουν ότι ο Αρειανός μετεωρίτης σχηματίστηκε περίπου 1,3 δισεκατομμύρια χρόνια πριν, από μια ροή λάβας στον Άρη. Μια πρόσκρουση συνέβη στον Άρη περίπου 11 εκατομμύρια χρόνια πριν που αποκόλλησε και εκτόξευσε τον μετεωρίτη από την επιφάνεια του Άρη στο διάστημα. Ο μετεωρίτης έπεσε στη Γη στην Ανταρκτική πριν από περίπου 50.000 χρόνια. Η μάζα του είναι 13,7 κιλά και έχει βρεθεί ότι περιέχει στοιχεία παρελθοντικής αλλοίωσης από νερό.Σε μικροσκοπικό επίπεδο, διακρίνονται σφαίρες στο μετεωρίτη που είναι πλούσιες σε άνθρακα σε σύγκριση με γειτονικές περιοχές που δεν περιέχουν τέτοιες σφαίρες. Οι πλούσιες σε άνθρακα σφαίρες και οι παρατηρούμενες μικρο-σήραγγες μπορεί να έχουν σχηματιστεί από βιοτική δραστηριότητα, σύμφωνα με επιστήμονες της NASA.


== Περιγραφή ==
Η μάζα του μετεωρίτη είναι 13,7 κιλά. Είναι ένα μη λατυποπαγές εκρηξιγενές πέτρωμα που αποτελείται κυρίως από επιμήκεις κρυστάλλους αυγίτη. Ταξινομείται ως αχονδρίτης της ομάδας των νακλιτών. Ιάπωνες επιστήμονες από το Εθνικό Ινστιτούτο Πολικών Ερευνών ανέφεραν το 2003 ότι ο μετεωρίτης περιέχει ιδδινγκσίτη (ολιβίνη), που σχηματίζεται από τη διάβρωση του βασάλτη με την παρουσία νερού σε υγρή μορφή. Επιπλέον, ερευνητές της NASA ανέφεραν τον Φεβρουάριο του 2014 ότι ανακάλυψαν επίσης πλούσιες σε άνθρακα σφαίρες εγκιβωτισμένες σε πολλαπλά στρώματα ιδδινγκσίτη, καθώς και μικροσωληνοειδή χαρακτηριστικά που προέρχονται από "φλέβες" ιδδινγκσίτη που εμφανίζουν κυρτές, κυματιστές μορφές που συνάδουν με βιο-αλλοιώσιμες υφές που έχουν παρατηρηθεί σε γήινο βασαλτικό γυαλί. Ωστόσο, οι επιστήμονες συναινούν ότι "η μορφολογία από μόνη της δεν μπορεί να χρησιμοποιηθεί πέραν κάθε αμφιβολίας ως εργαλείο για την ανίχνευση πρωτόγονης ζωής." Η ερμηνεία της μορφολογίας είναι εξαιρετικά υποκειμενική, και η χρήση της έχει οδηγήσει σε πολλές λανθασμένες ερμηνείες. Σύμφωνα με την ομάδα της NASA, η παρουσία του άνθρακα και η έλλειψη αντίστοιχων κατιόντων είναι συνεπής με την ύπαρξη οργανικής ύλης ενσωματωμένης στον ιδδινγκσίτη. Οι ερευνητές της NASA ανέφεραν ότι η φασματομετρία μάζας μπορεί να παράσχει καλύτερη κατανόηση της φύσης του άνθρακα, και μπορεί να διακρίνει μεταξύ ενσωμάτωσης και αλλοίωσης αβιοτικού και βιολογικού άνθρακα.


== Εικόνες ==


== Παραπομπές ==