revision: 10033578
title: "\u039F\u03B9\u03BA\u03BF\u03BD\u03BF\u03BC\u03AF\u03B1 \u03C4\u03B7\u03C2\
  \ \u039C\u03AC\u03BB\u03C4\u03B1\u03C2"
url: https://el.wikipedia.org/wiki/%CE%9F%CE%B9%CE%BA%CE%BF%CE%BD%CE%BF%CE%BC%CE%AF%CE%B1_%CF%84%CE%B7%CF%82_%CE%9C%CE%AC%CE%BB%CF%84%CE%B1%CF%82


---

Η οικονομία της Μάλτας είναι εκβιομηχανισμένη οικονομία, η οποία βασίζεται στον τομέα των υπηρεσιών. Το Διεθνές Νομισματικό Ταμείο κατατάσσει τη Μάλτα ως προηγμένη οικονομία, ενώ θεωρείται χώρα υψηλού εισοδήματος από την Παγκόσμια Τράπεζα. Σύμφωνα με το Παγκόσμιο Οικονομικό Φόρουμ, η Μάλτα θεωρείται οικονομία που οδηγείται από την καινοτομία. Είναι μέλος της Ευρωπαϊκής Ένωσης και της Ευρωζώνης, έχοντας υιοθετήσει το ευρώ στις 1 Ιανουαρίου 2008.Τα πλεονεκτήματα της οικονομίας της Μάλτας είναι η στρατηγική της θέση, καθώς βρίσκεται στη μέση της Μεσογείου Θάλασσας, στο σταυροδρόμι ανάμεσα στην Ευρώπη, τη Βόρεια Αφρική και τη Μέση Ανατολή, η πλήρως ανεπτυγμένη και ανοικτή οικονομία της αγοράς της, ο πολύγλωσσος πληθυσμός της (το 88% των Μαλτέζων μιλούν αγγλικά, ενώ ένα μεγάλο μέρος των Μαλτέζων μιλά τα ιταλικά), το παραγωγικό εργατικό δυναμικό της, ο χαμηλός εταιρικός φόρος, η καλά ανεπτυγμένη οικονομία και η πληροφορική. Η οικονομία της Μάλτας εξαρτάται από το διεθνές εμπόριο, τη βιομηχανία (ιδίως τη βιομηχανία ηλεκτρικών συσκευών), τον τουρισμό και τις χρηματοπιστωτικές υπηρεσίες. Το 2014, πάνω από 1.7 εκατομμύρια τουρίστες επισκέφθηκαν τη Μάλτα.Το 2012, το κατά κεφαλήν ΑΕΠ της Μάλτας ανά κάτοικο ήταν 29.200 δολάρια προσαρμοσμένο σε μονάδες ισοτιμίας αγοραστικής δύναμης. Επίσης, το 2013 η Μάλτα είχε το 15ο υψηλότερο κατά κεφαλήν ΑΕΠ εντός των μελών της Ευρωπαϊκής Ένωσης. Στο ημερολογιακό έτος 2013, η Μάλτα κατέγραψε έλλειμμα προϋπολογισμού ύψους 2.7%, ποσοστό εντός των ορίων που τέθηκαν για τις χώρες της Ευρωζώνης από τα κριτήρια του Μάαστριχτ. Το 2013, το ακαθάριστο δημόσιο χρέος της Μάλτας ισοδυναμούσε με το 69.8% του ΑΕΠ της Μάλτας. Το 2015, με ποσοστό ανεργίας 5.9%, η Μάλτα είχε το έκτο χαμηλότερο ποσοστό ανεργίας στην Ευρωπαϊκή Ένωση.Σύμφωνα με τον Δείκτη Δημοκρατικότητας της Μονάδας Νοημοσύνης του Εκόνομιστ (Economist Intelligence Unit) η Μάλτα είναι η 18η δημοκρατικότερη χώρα του κόσμου. 


== Παραπομπές ==