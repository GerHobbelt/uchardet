revision: 8829816
title: Mount Hebron Cemetery
url: https://el.wikipedia.org/wiki/%CE%A3%CE%AF%CF%81%CE%BB%CE%B5%CF%8A_%CE%9C%CF%80%CE%BF%CF%85%CE%B8


---

Η Σίρλεϊ Μπουθ (αγγλ.Shirley Booth, 30 Αυγούστου 1898 - 16 Οκτωβρίου 1992),  ήταν αμερικανίδα ηθοποιός κυρίως του θεάτρου, αλλά και του κινηματογράφου. Η συμμετοχή της στην ταινία Ξαναγύρισε, Μικρή μου Σέμπα το 1952 της χάρισε το όσκαρ Α' γυναικείου ρόλου. Ήταν επίσης κάτοχος βραβείων ΤΟΝΥ, ΕΜΜΥ και χρυσής σφαίρας.
Γεννημένη το 1898 στη Νέα Υόρκη ως Μάρτζορι Φορντ, η Μπουθ άλλαξε το όνομα της κατά τη διάρκεια της εφηβείας της, όταν άρχισε να εμφανίζεται σε παραστάσεις που ανέβαζαν θεατρικές ομάδες. Μετά την ενηλικίωσή της εμφανιζόταν για χρόνια στο θέατρο του Πίτσμπουργκ, όπου θεωρούταν μια από τις πολλά υποσχόμενες ηθοποιούς της γενιάς της. Έκανε το ντεμπούτο της στο Μπρόντγουεϊ το 1925 εμφανιζόμενη στο πλάι του Χάμφρεϊ Μπόγκαρτ στην παράσταση Hell's bells. Έκανε ιδιαίτερη εντύπωση όμως το 1935 όταν ανέλαβε τον πρωταγωνιστικό ρόλο στην κωμωδία Three Men On A Horse. Κατά τη διάρκεια της δεκαετίας του 30 και του 40 συνέχισε τις θεατρικές της εμφανίσεις περνώντας με ευκολία από το δράμα στην κωμωδία. Σημαντική ήταν η εμφάνιση της πλάι στην Κάθριν Χέπμπορν στη θεατρική παράσταση Κοινωνικά σκάνδαλα (A Philadelphia Story) το 1937. Όταν όμως το θεατρικό μεταφέρθηκε στη μεγάλη οθόνη το ρόλο της ανέλαβε η Ρουθ Χάσεϊ. Η Μπουθ κέρδισε το πρώτο της βραβείο ΤΟΝΥ το 1948 για τη συμμετοχή της στην παράσταση Goodbye My Fancy, επίτευγμα που επανέλαβε το 1950, κερδίζοντας άλλο ένα ΤΟΝΥ για το Come Back little Sheba (Ξαναγύρισε μικρή μου Σέμπα) του δραματουργού Γουίλιαμ Ιντζ. Όταν η κινηματογραφική εταιρία Paramount απέκτησε τα δικαιώματα του θεατρικού, οι παραγωγοί επικοινώνησαν με το Χάμφρεϊ Μπόγκαρτ και τη Μπέτι Ντέιβις για τους πρωταγωνιστικούς ρόλους. Η Ντέιβις απέρριψε το ρόλο, αφήνοντας το πεδίο ελεύθερο στη Μπουθ, η οποία ανέλαβε το ρόλο και στην κινηματογραφική μεταφορά του θεατρικού, κερδίζοντας τη χρυσή σφαίρα για την καλύτερη ερμηνεία του 1952, το όσκαρ Α' γυναικείου ρόλου και βραβείο από το φεστιβάλ των Καννών. Στην ταινία συμπρωταγωνιστούσε με τον Μπαρτ Λάνκαστερ. Την επόμενη χρονιά έλαβε το τρίτο της βραβείο ΤΟΝΥ για τη θεατρική παράσταση The Time Of The Cuckoo. Το The Time Of The Cuckoo μεταφέρθηκε στη μεγάλη οθόνη με τίτλο Διακοπές στη Βενετία (Summertime) από τον Ντέιβιντ Λιν και με πρωταγωνίστρια την Κάθριν Χέπμπορν. Κατά τη διάρκεια της δεκαετίας του 50 έκανε σποραδικές εμφανίσεις στη μεγάλη οθόνη, ενώ συνέχισε να εμφανίζεται σε παραστάσεις στο Μπρόντγουεϊ με επιτυχία μέχρι και το 1974 που αποσύρθηκε σε ηλικία 76 χρονών. Παντρεύτηκε μονάχα δυο φορές και δεν απέκτησε παιδιά. Μετά το θάνατο του δευτέρου της συντρόφου το 1951 δεν ξαναπαντρεύτηκε. Απεβίωσε το 1992 σε ηλικία 94 ετών στο σπίτι της στη Μασαχουσέτη από φυσικά αίτια.


== Φιλμογραφία ==
Ξαναγύρισε, Μικρή μου Σέμπα - Come back, little Sheba (1952) - Όσκαρ Α' γυναικείου ρόλου
Σε ξέχασα σε ξένη αγκαλιά - About Mrs. Leslie (1954)
Ερωτική εγκατάληψις - Hot Spell (1958)
Έτοιμοι για γάμο - The Matchmaker (1958)


== Παραπομπές ==


== Εξωτερικοί σύνδεσμοι ==
Η Σίρλεϊ Μπουθ στο Internet Broadway Database
Η Σίρλεϊ Μπουθ στο imdb
Η Σίρλεϊ Μπουθ στο cine.gr