revision: 9799530
title: "\u039C\u03BD\u03AE\u03BC\u03B7 USB"
url: https://el.wikipedia.org/wiki/%CE%9C%CE%BD%CE%AE%CE%BC%CE%B7_USB


---

Οι μνήμες USB αποτελούνται από μια συσκευή αποθήκευσης τύπου NAND ενσωματωμένη με μια θύρα USB. Οι μνήμες USB είναι τυπικά φορητές και επανεγγράψιμες, μεγέθους μικρότερου από μίας δισκέτας 3.5 ιντσών και ζυγίζουν λιγότερο από 60 γρ. Η χωρητικότητα σήμερα (Ιανουάριος 2017) κυμαίνεται από 8 GB έως πάνω από 512 GB, με συνεχείς βελτιώσεις στο μέγεθος και την τιμή ανά gigabyte. Μερικές επιτρέπουν 1 εκατομμύριο εγγραφές/διαγραφές και διατήρηση αποθηκευμένων δεδομένων έως 10 χρόνια, με σύνδεση σε USB έκδοσης 3.0 (οι 1.1 και 2.0 έχουν πλέον αποσυρθεί από την αγορά).


== Πλεονεκτήματα ==
Οι μνήμες USB προσφέρουν πιθανά πλεονεκτήματα σε σχέση με άλλες φορητές συσκευές αποθήκευσης, κυρίως την δισκέτα. Έχουν συμπαγέστερη μορφή, λειτουργούν ταχύτερα, φυλάσσουν μεγαλύτερο μέγεθος δεδομένων, είναι ανθεκτικές και λειτουργούν πιο αξιόπιστα λόγω της έλλειψης κινούμενων μερών (όπως οι δισκέτες και άλλοι τύποι δίσκων). Επιπλέον, έχει γίνει πλέον κοινό οι υπολογιστές να μην κυκλοφορούν με μονάδες δισκέτας ενώ οι θύρες USB εμφανίζονται σχεδόν σε κάθε προσωπικό υπολογιστή και φορητό. 


== Τεχνολογία ==
Αυτός ο τύπος μνήμης χρησιμοποιεί την τεχνολογία USB mass storage (τεχνολογία μαζικής αποθήκευσης), που υποστηρίζεται από σύγχρονα λειτουργικά συστήματα όπως τα Windows, το Mac OS X, το Linux, και άλλα συστήματα τύπου UNIX. Μνήμες USB με υποστήριξη USB έκδοσης 2.0 μπορούν να κάνουν διαμεταγωγή δεδομένων γρηγορότερα από ένα οπτικό δίσκο, ενώ αποθηκεύουν μεγαλύτερη ποσότητα στοιχείων σε πολύ μικρότερο χρόνο. 
Αποτελείται τυπικά από μια πλακέτα τυπωµένου κυκλώµατος, προστατευμένη μέσα σε μια μεταλλική, πλαστική ή άλλη εύκαμπτη θήκη, γερή αρκετά ώστε να μεταφέρεται, χωρίς πρόσθετη προστασία, στην τσέπη ή μπρελόκ. Η κεφαλή USB πάνω στην μνήμη συνήθως προστατεύεται από μια αποσπώμενη θήκη ή με απόσυρση στο εσωτερικό, αν και δεν είναι απαραίτητο ότι θα προκληθεί βλάβη όταν εκτίθεται. Οι περισσότερες μνήμες USB χρησιμοποιούν κεφαλή USB τύπου-Α, κατάλληλη για την σύνδεση σε ένα προσωπικό υπολογιστή, αλλά υπάρχουν και μοντέλα και με mini-B βύσμα.


== Παραπομπές ==


== Εξωτερικοί σύνδεσμοι ==
 Πολυμέσα σχετικά με το θέμα  USB flash drives στο Wikimedia Commons