revision: 9476642
title: Morgan Feeney
url: https://el.wikipedia.org/wiki/%CE%91%CE%B5%CF%81%CE%BF%CF%80%CE%BB%CE%AC%CE%BD%CE%B1_2:_%CE%99%CF%80%CF%84%CE%AC%CE%BC%CE%B5%CE%BD%CE%BF%CE%B9_%CE%A0%CF%85%CF%81%CE%BF%CF%83%CE%B2%CE%AD%CF%83%CF%84%CE%B5%CF%82


---

Τα Αεροπλάνα 2: Ιπτάμενοι πυροσβέστες (πρωτότυπος τίτλος: Planes: Fire & Rescue) είναι Αμερικανική 3D κωμική-περιπετειώδης ταινία κινουμένων σχεδίων δημιουργημένων σε υπολογιστή, παραγωγής 2014. Αποτελεί τη συνέχεια της ταινίας Αεροπλάνα που κυκλοφόρησε το 2013 και spin-off του franchise της Pixar, Αυτοκίνητα. Η παραγωγή έγινε από τα DisneyToon Studios και η διανομή από τη Walt Disney Pictures στις 18 Ιουλίου 2014. Οι Ντέιν Κουκ. Στέισι Κιτς, Μπραντ Γκάρετ, Τέρι Χάτσερ και Ντάνι Μαν επαναλαμβάνουν τους ρόλους τους ως Ντάστι Κρόπχοπερ, Σκίπερ, Τσαγκ, Ντότι και Σπάρκι αντίστοιχα, ενώ στο καστ προστίθενται και οι Χαλ Χόλμπρουκ, Τζούλι Μπόουεν, Εντ Χάρις, Ρετζίνα Κινγκ, Γουές Στάντι, Πάτρικ Γουαμπάρντον και Ντέιλ Ντάι.


== Πλοκή ==
Έπειτα από τη νίκη του στο τουρνουά Wings Across the Globe, ο Ντάστι Κρόπχοπερ έχει μια επιτυχημένη καριέρα ως αγωνιστικό αεροπλάνο. Δυστυχώς όμως, το κιβώτιο της μηχανής του φαίνεται να έχει πάθει ζημιά επειδή ο Ντάστι πιέζει τη μηχανή πέρα από τα όριά της. Η Ντότι τον προειδοποιεί πως δεν πρέπει να προκαλέσει περισσότερη ζημιά στο κιβώτιο, καθώς το συγκεκριμένο μοντέλο δεν παράγεται πια και δεν μπορούν να βρουν ανταλλακτικό. Έτσι, ο Ντάστι δεν πρέπει πλέον να αγωνίζεται και αντιμετωπίζει την πιθανότητα να επιστρέψει στην παλιά του δουλειά ως ψεκαστικό. Ωστόσο, εκείνος αποφασίζει να δοκιμάσει για μια ακόμα φορά τα όριά του με αποτέλεσμα να εκτελέσει μία αναγκαστική προσγείωση στο αεροδρόμιο του Λαγκαδιού της Προπέλας, προκαλώντας φωτιά.
Οι κάτοικοι καταφέρνουν, αν και με δυσκολία, να σβήσουν τη φωτιά, αλλά το ατύχημα οδηγεί τον ερευνητή της κυβέρνησης, Ράικερ, να κλείσει το αεροδρόμιο για ανεπαρκές πυροσβεστικό προσωπικό. Θλιμμένος με την απροσεξία του, ο Ντάστι προσφέρεται να ακολουθήσει την εκπαίδευση που απαιτείται για να γίνει κάποιος πυροσβέστης, έτσι ώστε το αεροδρόμιο να αποκτήσει και δεύτερο πυροσβέστη και να πληρεί τις προϋποθέσεις που απαιτούνται για να ξανανοίξει. Έτσι, ταξιδεύει στο Εθνικό Πάρκο Πίστον Πικ, όπου συναντά ένα πλήρωμα πυρόσβεσης και διάσωσης, του οποίου ηγείται ένα ελικόπτερο με το όνομα Μπλέιντ Ρέιντζερ. Ο Μπλέιντ αρχικά δεν ενθουσιάζεται με τον μικρό Ντάστι, του οποίου η εκπαίδευση αποδεικνύεται δύσκολη.
Ο μηχανικός της ομάδας, ο Μαρού, αντικαθιστά το σύστημα προσγείωσης του Ντάστι με δύο προβλήτες εφοδιασμένες με αναδιπλούμενους τροχούς για τον νέο του ρόλο ως αεροσκάφος κατάσβεσης. Κατά τη διάρκεια της εκπαίδευσης, ο Ντάστι μαθαίνει πως ο Μπλέιντ ήταν πρώην ηθοποιός σε μία τηλεοπτική σειρά όπου υποδυόταν ένα αστυνομικό ελικόπτερο, ενώ αργότερα λαμβάνει ένα τηλεφώνημα από τους φίλους του, οι οποίοι τον ενημερώνουν πως παρά τις προσπάθειές τους να του βρουν καινούριο κιβώτιο, δεν τα κατάφεραν. Αυτό καταρρακώνει τον Ντάστι αφού πλέον κι επίσημα η καριέρα του ως αγωνιστικό έφτασε στο τέλος της.
Μία καταιγίδα πάνω από το δάσος, κοντά στον Πίστον Πικ, ξεκινάει μικρές σκόρπιες φωτιές οι οποίες ενώνονται σε μία μεγάλη δασική φωτιά. Η ομάδα καταφέρνει φαινομενικά να τη σβήσει αλλά αργότερα, κατά τη διάρκεια των εγκαινίων του ξενοδοχείου της περιοχής, οι χαμηλές πτήσεις των καλεσμένων προκαλούν αναζωπύρωση οδηγώντας σε μία ακόμα μεγαλύτερη φωτιά, με αποτέλεσμα την αναγκαστική εκκένωση του ξενοδοχείου.
Η ψυχολογική κατάσταση του Ντάστι κατά τη διάρκεια της εκπαίδευσης στο μέσο της φωτιάς δεν βοηθάει την κατάσταση. Παρακούει τις εντολές του Μπλέιντ και οδηγείται σε αναγκαστική προσγείωση στο ποτάμι κατά την προσπάθειά του να ξαναγεμίσει το ντεπόζιτό του με νερό. Εκεί, παρασύρεται από το ποτάμι με τον Μπλέιντ να προσπαθεί να τον σώσει. Τελικά, οι δυο τους καταφέρνουν να φτάσουν στη στεριά όπου ο Ντάστι ομολογεί το πρόβλημα που έχει με το κιβώτιό του και ο Μπλέιντ τον συμβουλεύει να μην τα παρατήσει. Βρίσκουν καταφύγιο σε ένα εγκαταλελειμμένο ορυχείο μέχρι να περάσει η φωτιά, αλλά η κατάσταση περιπλέκεται λόγω του ότι ο Μπλέιντ τραυματίστηκε σοβαρά κατά την προσπάθειά του να σώσει τον Ντάστι. Οπότε, επιστρέφοντας στη βάση, ο Μπλέιντ παραμένει στο έδαφος για επισκευές κι ενώ αναρρώνει, ο Ντάστι μαθαίνει από τον Μαρού πως ο συμπρωταγωνιστής του Μπλέιντ, ο Νικ Λόπεζ, σκοτώθηκε κατά τη διάρκεια μιας σκηνής στην οποία κάτι πήγε λάθος με τον Μπλέιντ να είναι ανίκανος να τον βοηθήσει, κι αυτό ήταν που τον οδήγησε στο να θέλει να γίνει αληθινός πυροσβέστης.
Η φωτιά επεκτείνεται και φτάνει να απειλεί το ξενοδοχείο, όπου ο επιστάτης, Καντ Σπίνερ, εγωιστικά εκτρέπει την παροχή νερού στους ψεκαστήρες της οροφής του κτιρίου ώστε να μην καεί. Αυτό έχει ως αποτέλεσμα οι πυροσβέστες να μην έχουν αρκετή πίεση στο νερό για να χρησιμοποιήσουν τις μάνικες και αναγκαστικά πρέπει να παλέψουν τη φωτιά με ό,τι νερό έχουν στα ντεπόζιτά τους. Καταφέρνουν ωστόσο να βοηθήσουν τον κόσμο να εκκενώσει την περιοχή πριν τους φτάσει η φωτιά.
Ο Ντάστι μαθαίνει πως ένα ηλικιωμένο ζευγάρι έχει παγιδευτεί σε μία γέφυρα η οποία βρίσκεται βαθιά μέσα στη ζώνη της φωτιάς. Σπεύδει εκεί και πιέζει τη μηχανή του στα όρια για να καταφέρει να γεμίσει το ντεπόζιτό του νερό και να τους σώσει, ενώ έρχεται και ο Μπλέιντ να βοηθήσει. Ο Ντάστι καταφέρνει να σβήσει τη φωτιά στη γέφυρα κι έτσι το ζευγάρι ξεφεύγει πριν αυτή καταρρεύσει, αλλά ο Ντάστι συντρίβεται καθώς η μηχανή του σταματά να λειτουργεί.
Μη έχοντας τις αισθήσεις του, ο Ντάστι μεταφέρεται πίσω στη βάση όπου ξυπνάει πέντε μέρες αργότερα. Ο Μαρού τον ενημερώνει πως του έφτιαξε ένα ανώτερο και ανακαινισμένο κατά παραγγελία κιβώτιο, το οποίο θα του επιτρέψει να επιστρέψει στους αγώνες. Ο Μπλέιντ, εντυπωσιασμένος από τις ικανότητες και τον ηρωισμό που επέδειξε ο Ντάστι, του δίνει το δίπλωμα του πυροσβέστη. Έτσι, το αεροδρόμιο στο Λαγκάδι της Προπέλας ξανανοίγει και αυτό εορτάζεται με εναέριες επιδείξεις.


== Ηθοποιοί ==
Ντέιν Κουκ ως Ντάστι Κρόπχοπερ. Ο χαρακτήρας είναι εμπνευσμένος από τα μοντέλα Air Tractor AT-502, Cessna 188 και PZL-Mielec M-18 Dromader.
Στέισι Κιτς ως Σκίπερ Ρίλεϊ, ένα Chance Vought F4U Corsair και ο μέντορας του Ντάστι
Μπραντ Γκάρετ ως Τσαγκ, ένα φορτηγό καυσίμων
Ντάνι Μαν ως Σπάρκι, ένα περονοφόρο
Τέρι Χάτσερ ως Ντότι, ένα περονοφόρο
Τζούλι Μπόουεν ως Ντίπερ, ένα Super Scooper βασισμένο στα μοντέλα Grumman G-21 Goose και CL-415 SuperScooper
Εντ Χάρις ως Μπλέιντ Ρέιντζερ, ένα ελικόπτερο βετεράνος της ομάδας πυρόσβεσης και διάσωσης. Στο παρελθόν ήταν ηθοποιός και είχε τον ρόλο ενός αστυνομικού ελικοπτέρου με συμπρωταγωνιστή τον Νικ Λόπεζ, αλλά αποφάσισε να γίνει πυροσβέστης όταν ο Νικ σκοτώθηκε. Ο χαρακτήρας είναι εμπνευσμένος από τα μοντέλα AgustaWestland AW109, AgustaWestland AW139 και Bell 429 GlobalRanger.
Ρετζίνα Κινγκ ως Ντάιναμάιτ, η αρχηγός της ομάδας οχημάτων αλεξιπτωτιστών
Γουές Στάντι ως Γουίντ Λίφτερ, ένα Sikorsky S-64 Skycrane
Ντέιλ Ντάι ως Κάμπι, ένα Fairchild C-119 Flying Boxcar που αφυπηρέτησε από τον στρατό
Κέρτις Άρμστρονγκ ως Μαρού, ένα περονοφόρο μηχανικός στην αεροπορική βάση του Πίστον Πικ.
Τζον Μάικλ Χίγκινς ως επιστάτης Καντ Σπίνερ, ένα εγωκεντρικό σπορ αυτοκίνητο πολυτελείας που η μόνη του ανησυχία είναι τα εγκαίνια του ξενοδοχείου και η προστασία του από τη φωτιά.
Χαλ Χόλμπρουκ ως Μέιντεϊ, ένα παλιό πυροσβεστικό από το Λαγκάδι της Προπέλας


=== Ελληνική μεταγλώττιση ===


== Παραγωγή ==
Σύμφωνα με τον σκηνοθέτη/συν-σεναριογράφο Ρόμπερτς «Μπομπς» Γκάναγουεϊ: «Η πρώτη ταινία [σε σκηνοθεσία Κλέι Χολ] ήταν μία ταινία αγώνων. Εγώ ήθελα να κατευθυνθώ προς ένα διαφορετικό είδος, σε αυτή την περίπτωση, σε μία ταινία δράσης-καταστροφής». Η παραγωγή της ταινίας Αεροπλάνα 2: Ιπτάμενοι Πυροσβέστες ξεκίνησε έξι μήνες μετά το ξεκίνημα της παραγωγής της προηγούμενης ταινίας. «Δουλεύαμε πάνω στην ταινία για σχεδόν τέσσερα χρόνια». Οι δημιουργοί έκαναν έρευνα πάνω στον κόσμο των ομάδων διάσωσης από αέρος και αλεξιπτωτιστών δουλεύοντας μαζί με το Τμήμα Δασοκομίας και Πυροπροστασίας της Καλιφόρνια, ενώ έστειλαν ένα συνεργείο στην ετήσια εκπαίδευση των αλεξιπτωτιστών της Υπηρεσίας Δασών των Ηνωμένων Πολιτειών. Ο Γκάναγουεϊ εξήγησε: «Κατ'ακρίβεια, εφαρμόσαμε κάμερες πάνω στα κράνη τους και τους ζητήσαμε να πηδήξουν από το αεροπλάνο, ώστε να καταγράψουμε τη διαδικασία». Έγινε έρευνα περίπου ένα χρόνο πριν οι δημιουργοί αρχίσουν να δουλεύουν πάνω στην ιστορία. Η ιδέα ο Ντάστι να γίνει αεροπλάνο πυρόσβεσης και διάσωσης ήταν βασισμένη στην πραγματικότητα. Ο Γκάναγουεϊ δήλωσε πως κατά τη διάρκεια της έρευνας ανακάλυψαν πως το 1955, τα ψεκαστικά ήταν ανάμεσα στα πρώτα αεροπλάνα που χρησιμοποιήθηκαν σε εναέριες ρίψεις νερού. «Υπήρχε μία ομάδα πιλότων ψεκαστικών που προσάρμοσαν τα αεροπλάνα τους ώστε να μπορούν να ρίχνουν νερό». Ο Γκάναγουεϊ σημείωσε επίσης πως στην πρώτη ταινία «ο Ντάστι κάνει πράγματα στη μηχανή του που δεν έπρεπε να κάνει-την πιέζει πολύ και της προκαλεί ζημιά. Είναι υπέροχο το πως η πρώτη ταινία προετοίμασε το έδαφος για τη δεύτερη χωρίς να έχει αυτή την πρόθεση. Απλά χτίσαμε πάνω σε αυτό και το αποτέλεσμα ήταν αξιοθαύμαστο». Ο παραγωγός Φέρελ Μπάρον δήλωσε: «Νομίζω πως όλοι μας ζήσαμε κάποιου είδους απώλεια κάποια στιγμή της ζωής μας-το τέλος μιας εποχής, μία χαμένη αγάπη, μία αποτυχία στην καριέρα μας. Όλοι έπρεπε να προχωρήσουμε μπροστά. Στο Αεροπλάνα 2, ο Ντάστι δε μπορεί να γυρίσει πίσω και να γίνει ξανά ψεκαστικό, είναι κάτι που άφησε πίσω του. Πρέπει να προχωρήσει μπροστά».Τα Prana Studios παρείχαν τις υπηρεσίες τους για τα οπτικά εφέ της ταινίας, την εικονογράφηση και τη σύνθεση.Πριν την κυκλοφορία της ταινίας, έγινε μία προβολή στην Εθνική Διάσκεψη του 2014 των Μέσων των Ιθαγενών, όπου ο σεναριογράφος Τζέφρι Μ. Χάουαρντ και ο καλλιτεχνικός σκηνοθέτης Τόμπι Γουίλσον, μαζί με τον ηθοποιό Γουές Στάντι, πήραν μέρος σε ένα Q&A για να συζητήσουν τα θέματα των Ιθαγενών Αμερικανών στην ταινία. Δήλωσαν πως ο χαρακτήρας του Γουίντ Λίφτερ και η λαογραφική ιστορία που λέει σχετικά με το πώς το Κογιότ αναγεννιέται με φωτιά, αναπτύχθηκε έπειτα από διαβούλευση με τον Δρ. Πολ Αποντάκα, έναν ειδικό πάνω στους μύθους και τη λαογραφία των Ιθαγενών Αμερικανών.


== Soundtrack ==
Ο Μαρκ Μανσίνα, ο οποίος συνέθεσε και τη μουσική της πρώτης ταινίας, επέστρεψε για να συνθέσει τη μουσική και της συνέχειας. Επιπρόσθετα, ο Μπραντ Πέισλι έγραψε κι ερμήνευσε ένα τραγούδι για την ταινία με τίτλο «All In». Ο Πέισλι ερμήνευσε επίσης ένα τραγούδι με τίτλο «Runway Romance», το οποίο συνέγραψαν οι Μπομπς Γκάναγουεϊ και Ντάνι Τζέικομπ. Ο Σπένσερ Λι ερμήνευσε ένα πρωτότυπο τραγούδι με τίτλο «Still I Fly». Το soundtrack άλμπουμ κυκλοφόρησε στις 15 Ιουλίου 2014.


=== Λίστα κομματιών ===

Όλη η μουσική είναι από τον Μαρκ Μανσίνα, εκτός όπου σημειώνεται διαφορετικά.


== Κυκλοφορία ==
Η πρεμιέρα της ταινίας Αεροπλάνα 2: Ιπτάμενοι Πυροσβέστες έλαβε χώρα στο El Capitan Theatre στο Λος Άντζελες στις 15 Ιουλίου 2014, ενώ στις κινηματογραφικές αίθουσες κυκλοφόρησε στις 18 Ιουλίου 2014. Το δεύτερο επίσημο τρέιλερ της ταινίας κυκλοφόρησε στις 8 Απριλίου 2014.


=== Home media ===
Η ταινία Αεροπλάνα 2: Ιπτάμενοι Πυροσβέστες κυκλοφόρησε σε DVD και Blu-ray από την Walt Disney Studios Home Entertainment στις 4 Νοεμβρίου 2014. Το έξτρα υλικό της Blu-ray έκδοσης περιλαμβάνει την αποκλειστική ταινία κινουμένων σχεδίων μικρού μήκους (διάρκειας έξι λεπτών) με τίτλο Vitaminamulch: Air Spectacular, σε σκηνοθεσία του Ρόμπερτ Γκάναγουεϊ. Στην ταινία, οι Ντάστι και Τσαγκ λαμβάνουν μέρος σε εναέριες επιδείξεις μεταμφιεσμένοι ως Έαρ Ντέβιλ Τζόουνς και Βαντενόμιουμ. Το επιπρόσθετο υλικό περιλαμβάνει ένα μοκουμένταρι με τίτλο Welcome to Piston Peak!, ένα τηλεοπτικό πρόμο της σειράς CHoPs που πρωταγωνιστούσε ο Μπλέιντ, ένα ένθετο με τίτλο Air Attack: Firefighters From The Sky, μία ματιά πίσω από τις σκηνές στον πραγματικό χώρο αλεξιπτωτιστών και πυροσβεστών, καθώς και στιγμές από τη δημιουργία της ταινίας μαζί με τον σκηνοθέτη Ρόμπερτς Γκάναγουεϊ και τον παραγωγό Φέρελ Μπάρον, ένα μουσικό βίντεο του τραγουδιού «Still I Fly» από τον Σπένσερ Λι, δύο κομμένες σκηνές με εισαγωγή από τους δημιουργούς και δύο ταινίες μικρού μήκους που συστήνουν τη Ντίπερ και τους αλεξιπτωτιστές.Μέχρι τις 30 Νοεμβρίου 2014, πωλήθηκαν 639,436 DVD και 478,129 Blu-ray, με συνολικά έσοδα $20,142,246 και η ταινία κατατάχθηκε στην έκτη θέση της λίστας πωλήσεων DVD και Blu-ray στις Ηνωμένες Πολιτείες.


== Υποδοχή ==


=== Box office ===
Η ταινία Αεροπλάνα 2: Ιπτάμενοι Πυροσβέστες είχε έσοδα $59.2 εκατομμύρια στη Βόρεια Αμερική και $92.1 εκατομμύρια στη διεθνή αγορά, φτάνοντας συνολικά τα $151.1 εκατομμύρια. Την πρώτη μέρα προβολής, η ταινία είχε έσοδα στη Βόρεια Αμερική $6.29 εκατομμύρια, καταλαμβάνονας το πρώτο Σαββατοκύριακο την τρίτη θέση με έσοδα $17.5 εκατομμύρια, πίσω από τις ταινίες Ο Πλανήτης των Πιθήκων: Η Αυγή και Κάθαρση: Αναρχία. Το δεύτερο Σαββατοκύριακο, η ταινία έπεσε στην πέμπτη θέση, έχοντας επιπλέον έσοδα $9.5 εκατομμύρια, το τρίτο Σαββατοκύριακο στην έκτη θέση με έσοδα $6 εκατομμύρια και το τέταρτο Σαββατοκύριακο βρέθηκε στη δέκατη θέση με έσοδα $2.5 εκατομμύρια.


=== Κριτικές ===
Στη σελίδα συλλογής κριτικών Rotten Tomatoes η ταινία έχει ποσοστό αποδοχής 44% βασισμένο σε 93 κριτικές. Στο τμήμα ομοφωνίας διαβάζουμε: «Αν και είναι πολύ επίπεδη και στερεότυπη για να αναμετρηθεί με τις καλύτερες οικογενειακές ταινίες του είδος, η ταινία Αεροπλάνα 2: Ιπτάμενοι Πυροσβέστες αποτελεί μία ευχάριστη διασκέδαση για τους νεαρότερος θεατές». Στη σελίδα συλλογής κριτικών Metacritic, η ταινία κατέχει ποσοστό 48% βασισμένο σε 29 κριτικές, με την ένδειξη «μικτές ή μέτριες κριτικές».Ο Τοντ ΜακΚάρθι από το περιοδικό The Hollywood Reporter έδωσε στην ταινία μία μικτή κριτική λέγοντας: «Όμορφη να την κοιτάς, δεν είναι τίποτα περισσότερο από μία Μικρή Μηχανή που θα Μπορούσε ιστορία ανακατασκευασμένη για να μπορεί να περιέχει εναέρια δράση και γι'αυτό είναι απίθανο να προσελκύσει το ενεργό ενδιαφέρον κάποιου μεγαλύτερου από οκτώ ετών, δέκα το περισσότερο». Ο Τζάστιν Τσανγκ από το περιοδικό Variety έγραψε μία θετική κριτική λέγοντας: «Υπάρχουν ειλικρινά συγκλονιστικές στιγμές που μπορούν να βρεθούν μέσα σε αυτόν τον εγκάρδιο φόρο τιμής της ταινίας απέναντι στις αρετές της ομαδικής εργασίας, του θάρρους και της θυσίας, αλλά και μέσα στα 3D οπτικά εφέ των αιθέρων». Ο Στίβεν Γουίτι από την εφημερίδα Newark Star-Ledger βαθμολόγησε την ταινία με 2,5/4 αναφέροντας: «Υπάρχουν αρκετά ανόητα αστεία και απλός ενθουσιασμός ... για να κρατήσει το ενδιαφέρον των μικρότερων θεατών, και ελάχιστα ήπια λογοπαίγνια τα οποία θα κάνουν περιστασιακά τους ενήλικες να χαμογελάσουν». Ο Άλαν Σέρστουλ της εφημερίδας The Village Voice έδωσε στην ταινία αρνητική κριτική λέγοντας: «Υπάρχει μία φωτιά. Και μία διάσωση. Και αρκετές στατικές, τηλεοπτικής ποιότητας σκηνές οι οποίες κόβονται από το ένα αυτοκίνητο ή αεροπλάνο στο άλλο καθώς αυτά κάθονται σε διάφορα γκαράζ και συζητάνε το πόσο σημαντικό είναι να πιστεύεις στον εαυτό σου». Ο Σόρεν Άντερσον από την εφημερίδα The Seattle Times βαθμολόγησε την ταινία με 2,5/4 λέγοντας: «Η ταινία Αεροπλάνα 2: Ιπτάμενοι Πυροσβέστες της Disney δεν είναι τόσο κακή. Τα παιδιά θα την απολαύσουν και οι γονείς τους δεν θα βαρεθούν». Η Σάρα Στιούαρτ από την εφημερίδα New York Post βαθμολόγησε την ταινία με 2/4 λέγοντας: «Είναι γενικά πράγματα, εκτός κι αν είσαι παιδί που του αρέσει πραγματικά να παίζει με αεροπλανάκια και τρενάκια και αυτοκινητάκια». Ο Στέφαν Λι από το περιοδικό Entertainment Weekly βαθμολόγησε την ταινία με ένα B αναφέροντας: «Έξυπνες αναφορές στην τηλεόραση της δεκαετίας του 1970 και μερικές γνήσια αστείες στιγμές θα δώσουν στους ενήλικες αρκετά καύσιμα για να μπορέσουν να διασχίσουν τη γραμμή τερματισμού». Αντίθετα, ο Α.Α. Ντόουντ από τη διαδικτυακή εφημερίδα The A.V. Club βαθμολόγησε την ταινία με ένα C- λέγοντας: «Είναι ωραία να την κοιτάς, εύκολη να την παρακολουθήσεις και αδύνατο να θυμάσαι την ιστορία της μέχρι να φτάσεις στο σπίτι».Ο Τζο Γουίλιαμς από την εφημερίδα St. Louis Post-Dispatch βαθμολόγησε την ταινία με 2,5/4 λέγοντας: «Χωρίς τη φλόγα της ανάπτυξης των χαρακτήρων, η ταινία Αεροπλάνα 2: Ιπτάμενοι Πυροσβέστες δεν αποτελεί μια φλεγόμενη επιτυχία, αλλά αν το σχέδιο πτήσης της Disney είναι να μοιραστεί τον εναέριο χώρο της Pixar, τότε πλησιάζει στο να το καταφέρει». Ο Πίτερ Χάρτλαμπ από την εφημερίδα San Francisco Chronicle βαθμολόγησε την ταινία με 2/4 αναφέροντας: «Δεν είναι μία φτωχή ταινία. Αλλά σίγουρα είναι μία ταινία καλύτερη για παιδιά». Η Κλόντια Πούιγκ από την εφημερίδα USA Today βαθμολόγησε επίσης την ταινία με 2/4 λέγοντας: «Με την αδιάφορη ποιότητα των χαρακτήρων της - αεροσκάφη, φορτηγά, RVs και μοτοσυκλέτες - η ταινία κάνει την ταινία Αυτοκίνητα της Pixar και τη συνέχειά της να μοιάζουν με αριστουργήματα». Αντίθετα, η Κόλιν Κοβέρτ της εφημερίδας Star Tribune βαθμολόγησε την ταινία με 3/4 λέγοντας: «Υπάρχουν διασκορπισμένα εσωτερικά αστεία και λεπτομέρειες για τους γονείς που άμα κοιτάξεις αλλού για ένα δευτερόλεπτο θα τα χάσεις. Το επίκεντρο της ταινίας, ωστόσο, είναι να ικανοποιήσει το νεαρότερο κοινό». Ο Μαρκ Φίνεϊ από την εφημερίδα The Boston Globe βαθμολόγησε την ταινία με 2,5/4 αναφέροντας: «Οι περισσότερες κυκλοφορίες των DisneyToons είναι απευθείας σε βίντεο. Η ταπεινή κατάσταση της ταινίας φαίνεται από την εξιστόρηση της ιστορίας, την απαίσια μουσική επένδυση και γενικά την κουρασμένη κωμωδία». Ο Κένεθ Τούραν από την εφημερίδα Los Angeles Times έδωσε θετική κριτική στην ταινία λέγοντας: «Αυτό που λείπει από τον τίτλο αυτής της ταινίας της Disney το αναπληρώνει με τα ρευστά οπτικά και τη γρήγορη, ναι, δράση της ποικιλίας πυρόσβεσης». Η Λίντα Μπάρναρντ από την εφημερίδα Toronto Star βαθμολόγησε την ταινία με 2,5/4 λέγοντας: «Για το μεγαλύτερο μέρος της, η ταινία Αεροπλάνα 2: Ιπτάμενοι Πυροσβέστες έχει να κάνει με μικρά γελάκια παρά με καγχασμούς, πλαισιωμένα με εντυπωσιακές 3D πτήσεις, σκηνές δράσης πυρόσβεσης και μαθήματα για τη φιλία, τον σεβασμό και την πίστη». Ο Μπεν Κένισμπεργκ της εφημερίδας The New York Times έδωσε μία μικτή κριτική στην ταινία αναφέροντας: «Σε 3D, οι σκηνές πυρόσβεσης είναι οπτικά εντυπωσιακές - με καπνό και χημική σκόνη - αλλά το φόντο, όπως κι άλλες πτυχές της ταινίας, δεν είναι εξίσου εντυπωσιακές».Ο Μπιλ Ζουέκερ της εφημερίδας Chicago Sun-Times βαθμολόγησε την ταινία με 3/4 λέγοντας: «Η ταινία Αεροπλάνα 2: Ιπτάμενοι Πυροσβέστες είναι μία καλή βελτίωση από τα Αεροπλάνα, ταινία η οποία κυκλοφόρησε από τη Disney την προηγούμενη χρονιά. Η ιστορία είναι πιο δυνατή, υπάρχουν μερικές απίθανες προσθήκες στο καστ και η 3D φωτογραφία είναι καλά-χρησιμοποιημένη». Ο Τζέιμς Ρότσι από τη διαδικτυακή ειδησεογραφική σελίδα TheWrap βαθμολόγησε την ταινία με 3/4 αναφέροντας: «Όπως συμβαίνει και στον εμπορικό κόσμο, έτσι συμβαίνει και στη μεγάλη οθόνη· τα Αεροπλάνα 2: Ιπτάμενοι Πυροσβέστες είναι μακριά, ικανά και αρκετά διασκεδαστικά για να πωληθούν, και πωλούνται σωστά». Ο Ντέιβιντ Χίλτμπαντ από την εφημερίδα The Philadelphia Inquirer βαθμολόγησε την ταινία με μόλις 1,5/4 λέγοντας: «Η εικονογράφηση στα Αεροπλάνα 2: Ιπτάμενοι Πυροσβέστες είναι αισθητά καλύτερη, τα τοπία πιο μεγαλοπρεπή και οι 3D σκηνές πτήσεων και πυρόσβεσης πιο συναρπαστικές. Αλλά έχεις τα ίδια κουτσά λογοπαίγνια μιας προβλέψιμης διαδοχής καταστάσεων παρά μια ιστορία». Ο Τζόρνταν Χόφμαν από την εφημερίδα New York Daily News βαθμολόγησε την ταινία με 2/5 λέγοντας: «Η ήπια δράση δουλεύει καλά για κοινό κάτω των δέκα ετών, αλλά τα γκρινιάρικα λογοπαίγνια θα δουλέψουν μόνο στους μαζοχιστές. Στο μεταξύ, η έξτρα χρέωση εισιτηρίου λόγω 3D είναι μεγάλη κλεψιά - το αυξημένο κόμιστρο δεν είναι απαραίτητο». Η Λίζα Κένεντι της εφημερίδας The Denver Post έδωσε στην ταινία θετική κριτική αναφέροντας: «Γεμάτη ζωντάνια και λαϊκή, οι Ιπτάμενοι Πυροσβέστες ξεπερνούν ωραία τις προσδοκίες που έθεσε η ταινία του προηγούμενου καλοκαιριού, Αεροπλάνα». Αντίθετα, η Κάθριν Μπρέι του περιοδικού Time Out βαθμολόγησε την ταινία με 1/5 λέγοντας: «Απεικονίζοντας μία παράξενη έλλειψη αξιαγάπητων και αξιομνημόνευτων χαρακτήρων, αυτή η προσπάθεια κινουμένων σχεδίων μοιάζει περισσότερο με απευθείας σε βίντεο δουλειά της δεκαετίας του 1990 παρά με μία πλήρη κινηματογραφική κυκλοφορία εγκρινόμενη από τον Τζον Λάσιτερ».


== Βιντεοπαιχνίδι ==
Στις 4 Νοεμβρίου 2014, κυκλοφόρησε από την Little Orbit ένα βιντεοπαιχνίδι βασισμένο στην ταινία με τίτλο Disney Planes: Fire & Rescue, για τις κονσόλες Wii, Nintendo 3DS και Wii U.


== Ακυρωμένη spin-off συνέχεια ==
Τον Ιούλιο του 2017, στην έκθεση D23, ο Τζον Λάσιτερ ανακοίνωσε πως η τρίτη ταινία της σειράς ταινιών Αεροπλάνα θα εξερευνούσε το μέλλον της αεροπορίας στο διάστημα και πως η ανάπτυξή της γινόταν από τα DisneyToon Studios. Η ταινία ήταν προγραμματισμένη να κυκλοφορήσει στις αίθουσες στις 12 Απριλίου 2019. Ωστόσο, την 1η Μαρτίου 2018, αφαιρέθηκε από το πρόγραμμα επερχόμενων κυκλοφοριών και στις 28 Ιουνίου 2018 τα Disneytoon Studios έκλεισαν, διακόπτοντας οριστικά την ανάπτυξη της ταινίας.


== Παραπομπές ==


== Εξωτερικοί σύνδεσμοι ==
Αεροπλάνα 2: Ιπτάμενοι Πυροσβέστες   στην IMDb
Αεροπλάνα 2: Ιπτάμενοι Πυροσβέστες στο Rotten Tomatoes
Αεροπλάνα 2: Ιπτάμενοι Πυροσβέστες στο Box Office Mojo