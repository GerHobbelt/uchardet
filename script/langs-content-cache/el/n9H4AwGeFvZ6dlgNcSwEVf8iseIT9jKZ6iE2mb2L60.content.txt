revision: 9711214
title: "\u0398\u03B1\u03BD\u03AC\u03C3\u03B7\u03C2 \u03A0\u03B1\u03C0\u03AC\u03B6\u03BF\
  \u03B3\u03BB\u03BF\u03C5 (\u03B3\u03B5\u03BD\u03BD\u03B7\u03BC\u03AD\u03BD\u03BF\
  \u03C2 \u03C4\u03BF 1953)"
url: https://el.wikipedia.org/wiki/%CE%98%CE%B1%CE%BD%CE%AC%CF%83%CE%B7%CF%82_%CE%A0%CE%B1%CF%80%CE%AC%CE%B6%CE%BF%CE%B3%CE%BB%CE%BF%CF%85_(%CE%B3%CE%B5%CE%BD%CE%BD%CE%B7%CE%BC%CE%AD%CE%BD%CE%BF%CF%82_%CF%84%CE%BF_1953)


---

Ο Θανάσης Παπάζογλου ήταν Έλληνας διεθνής ποδοσφαιριστής, ο οποίος ξεκίνησε από τον Άρη και μεταγράφηκε στον Π.Α.Σ. Γιάννινα το 1977. Μετά από οκτώ χρόνια μεταπήδησε στα Τρίκαλα όπου έκλεισε την καριέρα του το 1989.


== Καριέρα ==
Ο Παπάζογλου ξεκίνησε από τις ακαδημίες του Άρη σε ηλικία δεκατριών ετών το 1966, όπου είχε προπονητή τον Κλεάνθη Βικελίδη. Τον Φεβρουάριο του 1973, ο προπονητής Ουΐλφ ΜακΓκίνες τον προώθησε στην πρώτη ομάδα του συλλόγου, για να αγωνιστεί σε επτά αγώνες μέχρι το τέλος της σεζόν. Μετά από άλλα πέντε παιχνίδια το 1973-74, χρησιμοποιήθηκε σε θέση πλάγιου οπισθοφύλακα. Την σεζόν 1975-76 πέρασε στο κέντρο της άμυνας του Άρη, αντικαθιστώντας τον αποχωρήσαντα Άγγελο Σπυρίδων, αγωνιζόμενος σε δεκαπέντε αγώνες πρωταθλήματος. Στον τελευταίο του χρόνο με τους "κίτρινους" έπαιξε σε δεκαεπτά παιχνίδια, πριν μεταγραφεί το καλοκαίρι του 1977 στον Π.Α.Σ. Γιάννινα.Στην ομάδα των Ιωαννίνων υπήρξε βασικό στέλεχος και αρχηγός της ομάδας αγωνιζόμενος σε 215 παιχνίδια σε διάστημα οκτώ ετών. Αν και δεν ήταν σκόρερ, πέτυχε το γκολ της ομάδας του στον προημιτελικό του κυπέλλου Ελλάδας 1977-78, όπου τα Γιάννενα ηττήθηκαν με 2-1 από τον Ολυμπιακό. Εκείνη την σεζόν, ο ΠΑΣ τερμάτισε στην πέμπτη θέση, κερδίζοντας το δικαίωμα συμμετοχής στο βαλκανικό κύπελλο συλλόγων.Το 1981 προσκλήθηκε στην εθνική Ελλάδας από τον ομοσπονδιακό τεχνικό Αλκέτα Παναγούλια. Αγωνίστηκε στον φιλικό αγώνα εναντίον της Σουηδίας στο γήπεδο Χαριλάου στις 23 Σεπτεμβρίου 1981 και στις 14 Οκτωβρίου 1981, στο ίδιο γήπεδο, όπου για τα προκριματικά του Παγκοσµίου Κυπέλλου του 1982 η Ελλάδα ηττήθηκε με 2-3 από την εθνική ομάδα της Δανίας.Τα Γιάννενα παρέμειναν στην Α' εθνική μέχρι το 1984, με τον Παπάζογλου να αποτελεί σταθερό πυλώνα της αμυντικής γραμμής της ομάδας. Την επόμενη χρονιά, η ομάδα της Ηπείρου αγωνίστηκε στην β' εθνική και κέρδισε την άνοδο της και πάλι στην πρώτη κατηγορία.Ο Παπάζογλου μεταγράφηκε στα Τρίκαλα το καλοκαίρι του 1985 και έκλεισε την καριέρα του το 1989, αγωνιζόμενος για τρία χρόνια στην Β΄ εθνική και τον τελευταίο του χρόνο στην Γ΄ εθνική.Έζησε τα τελευταία του χρόνια καθηλωμένος σε αναπηρικό καροτσάκι μετά από ατύχημα που είχε και πέθανε στις 6 Ιανουαρίου 2021.


== Στατιστικά με τον Άρη ==


== Παραπομπές ==


== Πηγές ==
Βασίλης [άγνωστο επίθετο], Την καρδιά αν ρωτήσεις ποτέ...Αυτοί που μας έφτασαν ως τα εκατό, αυτοέκδοση, 2014. ISBN 978-960-93-5927-6