revision: 9081101
title: "\u039E\u03B1\u03BD\u03B8\u03CC\u03C2 \u03A0\u03B5\u03B9\u03C1\u03B1\u03C3\u03BC\
  \u03CC\u03C2"
url: https://el.wikipedia.org/wiki/%CE%9E%CE%B1%CE%BD%CE%B8%CF%8C%CF%82_%CE%A0%CE%B5%CE%B9%CF%81%CE%B1%CF%83%CE%BC%CF%8C%CF%82


---

Η ταινία Ξανθός Πειρασμός (Πρωτότυπος τίτλος Platinum Blonde) είναι σοφιστικέ κωμωδία παραγωγής 1931 σε σκηνοθεσία Φρανκ Κάπρα με πρωταγωνιστές τους Λορέτα Γιανγκ, Ρόμπερτ Γουίλιαμς και Τζιν Χάρλοου.


== Πλοκή ==
Ο δαιμόνιος δημοσιογράφος Στου Σμιθ (Ρόμπερτ Γουίλιαμς) πηγαίνει στο σπίτι της οικογένειας Σκάιλερ προκειμένου να αποσπάσει πληροφορίες πάνω στη σκανδαλώδη σχέση του γιου των Σκάιλερ, Μάικλ, με μια χορεύτρια. Στην οικία των Σκάιλερ γνωρίζεται με την κόρη των Σκάιλερ, Αν (Τζιν Χάρλοου) και την ερωτεύεται. Προκειμένου να την προσεγγίσει της υπόσχεται να αποκρύψει τα ερωτικά γράμματα του Μάικλ με τη χορεύτρια. Η Αν ερωτεύεται τον Στου και οι δυο τους παντρεύονται κρυφά. Ο γάμος του Στου με την Αν προκαλεί τη λύπη στη συνεργάτιδά του Γκάλαχερ (Λορέτα Γιανγκ) που είναι κρυφά ερωτευμένη με τον άνδρα. Ο έγγαμος βίος του Στου με την Αν σύντομα τον κουράζει. Η ζωή του με την πλούσια κληρονόμο τον κάνει να νοσταλγήσει το παλιό τρόπο ζωής του. Ο άνδρας δεν μπορεί επίσης να δεχτεί τις συνήθειες της καλής κοινωνίας. Παράλληλα η Γκάλαχερ παρεβρίσκεται σε μια δεξίωση στην οικία των Σκάιλερ προκειμένου να γράψει ένα άρθρο για τον προσκεκλημένο πρέσβη. Όταν ο Στου ξαναβλέπει τη Γκάλαχερ καταλαβαίνει ότι τρέφει αισθήματα για εκείνη. Σε εκείνη τη δεξίωση παρεβρίσκεται κι ένας δημοσιογράφος αντιπάλου εφημερίδας τον οποίο ο Στου διώχνει με τις μπουνιές. Την επόμενη μέρα η είδηση βρίσκεται στα πρωτοσέλιδα των εφημερίδων κι ο Στου γελειοποιείται αποκαλούμενος ζιγκολό και Σταχτοπούτος


== Πληροφορίες ==
Η ταινία είναι γνωστή ως μια από τις πρώτες της μεγάλης χολιγουντιανής σταρ της δεκαετίας του '30 Τζιν Χάρλοου, στην οποία αναφέρεται κι ο τίτλος Platinum Blonde, παρ'όλα αυτά το όνομα της ηθοποιού ακολουθεί εκείνα των Λορέτα Γιανγκ και Ρόμπερτ Γουίλιαμς στους τίτλους έναρξης.
Ο Ρόμπερτ Γουίλιαμς, που είναι ίσως η αποκάλυψη της ταινίας (και που έλαβε τις καλύτερες κριτικές από το καστ) με το αστείρευτο κωμικό του ταλέντο απεβίωσε από επιπλοκή σκωληκοειδίτιδας μερικές μέρες μετά την πρεμιέρα της ταινίας στους κινηματογράφους σε ηλικία 37 ετών.
Η Χάρλοου εγκλωβίζεται στο ρόλο της πλούσιας κληρονόμου (σε αντίθεση με εκείνον της σεξοβόμβας που επρόκειτο να ερμηνεύσει τα χρόνια που ακολούθησαν).


== Παραπομπές ==


== Εξωτερικοί σύνδεσμοι ==
Ξανθός Πειρασμός  στην IMDb