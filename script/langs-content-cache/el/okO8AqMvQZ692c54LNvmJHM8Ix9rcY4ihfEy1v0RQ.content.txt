revision: 9603910
title: Human
url: https://el.wikipedia.org/wiki/Human_Behaviour


---

Το "Human Behaviour" είναι τραγούδι της Ισλανδής μουσικού Μπιορκ. Αποτελεί το πρώτο της σόλο σίνγκλ και κυκλοφόρησε τον Ιούνιο του 1993 ως πρώτο σίνγκλ του άλμπουμ της Debut (1993). Παραγωγός του είναι ο μακροχρόνιος συνεργάτης της Nellee Hooper. Οι στίχοι γράφτηκαν από τη Μπιορκ και τον ίδιο και αναφέρονται στη φύση του ανθρώπου, από την οπτική γωνία ενός ζώου.
Είναι το πρώτο τραγούδι από τον κύκλο τραγουδιών του "Isobel", μια τριλογία που περιλαμβάνει αυτό, το Isobel και το Bachelorette.


== Ιστορικό και έμπνευση ==
Το "Human Behaviour" γράφτηκε για πρώτη φορά το 1988  όταν η Μπιορκ ήταν ακόμα η τραγουδίστρια του συγκροτήματος Sugarcubes, αλλά αποφάσισε να μην την κυκλοφορήσει με τη μπάντα.
Έμπνευση για το τραγούδι ήταν τα ντοκιμαντέρ του David Attenborough για τη σχέση μεταξύ ανθρώπων και ζώων. Μιλώντας σχετικά με το τραγούδι στο Rolling Stone, η Μπιορκ δήλωσε: « Το "Human Behaviour" είναι η άποψη ενός ζώου για τους ανθρώπους. Και τα ζώα σίγουρα υποτίθεται πως κερδίζουν στο τέλος». Σε μια συνεδρία ερωτοαπαντήσεων με θαυμαστές της στην ιστοσελίδα The Guardian, η Μπιορκ αποκάλυψε περισσότερες πληροφορίες για τη συγγραφή του τραγουδιού: «Την περίοδο που το έγραψα αναφερόμουν στην παιδική μου ηλικία και ίσως μιλούσα για το οτι ένιωθα πιο άνετα μόνη μου να περπατάω έξω, να τραγουδάω και τα λοιπά από το να συχνάζω με ανθρώπους».


== Μουσικό βίντεο ==
Το μουσικό βίντεο σκηνοθετήθηκε από τον Michel Gondry και αυτή ήταν η πρώτη φορά που συνεργάστηκαν μαζί. Στη συνέντευξη για το Rolling Stone η Μπιορκ είπε::«Το "Human Behaviour" είναι η άποψη ενός ζώου για τον άνθρωπο. Και τα ζώα σίγουρα υποτίθεται πως κερδίζουν στο τέλος. Έτσι, κάποιος μπορεί να ρωτήσει γιατί η αρκούδα-κατακτητής παρουσιάζεται ως ένα παιχνίδι κατασκευασμένο από άνθρωπο; Αλλά δεν νομίζω ότι θα ήταν δίκαιο να αναγκάσεις ένα ζώο να δουλέψει σε ένα βίντεο, είμαι ενάντια σε αυτό. Του είπα [Gondry], "θέλω μια αρκούδα και υφές όπως το χειροποίητο ξύλο και τα φύλλα και η γη, και θέλω να μοιάζει με κινούμενα σχέδια" ».


=== Σύνοψη ===
Καθώς αρχίζει το βίντεο, ένα αυτοκίνητο πλησιάζει ένα σκαντζόχοιρο ενώ το ζώο προσπαθεί να διασχίσει έναν επαρχιακό δρόμο. Το στυλ του βίντεο είναι σουρεαλιστικό, με συνδυασμό πρακτικών εφέ και διαρκή εναλλαγή πλάνων. Εμφανίζεται μια αρκούδα που προσεγγίζει έναν κυνηγό με απειλητικό τρόπο. Καθώς η Μπιορκ αρχίζει να τραγουδά, εμφανίζεται σε μια μικρή καμπίνα, να κάθεται σε ένα τραπέζι. Εντωμεταξύ, στο δάσος, ο σκαντζόχοιρος καταφέρνει να μην χτυπηθεί από το αυτοκίνητο και πλησιάζει τον κυνηγό, ο οποίος βρίσκεται τώρα στο έδαφος.
Καθώς η Μπιορκ συνεχίζει να τραγουδά, εμφανίζεται στο δάσος, και φαινομενικά ακολουθείται από την αρκούδα. Ένα πλάνο δείχνει μια φωλιά γεμάτη από ανθρώπους που μοιάζουν με τη Μπιορκ, παγιδευμένοι σε ένα κουκούλι. Όταν η αρκούδα και η Μπιορκ συναντηθούν, το ζώο βρυχάται εναντίον της. Αυτή αρχίζει να πετάει μέσα στο δάσος και κατά τη διάρκεια της πτήσης προσκολλάται σε ένα δέντρο. Το δέντρο καταρρέει, πέφτει κοντά στον κυνηγό, που βρίσκεται ξαπλωμένος στο έδαφος. Αφού η ίδια προσγειωθεί, φαίνεται να έχει ίδιες διαστάσεις με τον σκαντζόχοιρο. Στη συνέχεια, η Μπιορκ προσπαθεί να διασχίσει το δρόμο μιμούμενη το σκατζόχοιρο και καταφέρνει να μην χτυπήσει από το αυτοκίνητο, το οποίο οδηγεί η αρκούδα. Στις επόμενες σκηνές, τραγουδάει σε ένα ποτάμι στη μέση του δάσους. Ενώ σκέφτεται τον ουρανό, η Σελήνη φαίνεται να εκπέμπει παλμούς, και το πλάνο δείχνει ένα σκώρο. Τώρα στο φεγγάρι, η τραγουδίστρια εμφανίζεται ντυμένη ως αστροναύτης, ενώ φυτεύει μια σοβιετική σημαία.
Η Μπιορκ φαίνεται να πέφτει από τη Σελήνη και φαινομενικά προσγειώνεται στο στομάχι της αρκούδας, ωστόσο συνεχίζει να τραγουδάει ακόμα και στο στομάχι του ζώου. Εμφανίζονται σκηνές της αρκούδας που επιτίθεται και σέρνει τον κυνηγό. Καθώς το βίντεο σβήνει, η τραγουδίστρια συνεχίζει να τραγουδάει στο στομάχι της αρκούδας.


== Κυκλοφορία ==
Το σίνγκλ κυκλοφόρησε στις 7 Ιουνίου 1993 από την One Little Indian σε 12" δίσκο βινυλίου, κασέτα και CD. Η κασέτα περιλαμβάνει ως B-side το τραγούδι "Atlantic". Γράφτηκε και παράχθηκε από τη Μπιορκ και μιλάει για την οικογένειά της. Αργότερα συμπεριλήφθηκε στην Ιαπωνική έκδοση του Debut. Στο CD περιλαμβάνεται το τραγούδι και τέσσερα ρεμίξ του.


== Λίστα τραγουδιών ==
UK Κασέτα

"Human Behaviour"
"Atlantic"UK CD

"Human Behaviour" (Album Version)
"Human Behaviour" (Close To Human Mix)
"Human Behaviour" (Underworld Mix)
"Human Behaviour" (Dom T. Mix)
"Human Behaviour" (Bassheads Edit)


== Τσαρτ ==


== Παραπομπές ==