revision: 9335964
title: Charles Schuchert Award
url: https://el.wikipedia.org/wiki/%CE%A4%CE%B6%CF%89%CE%BD_%CE%9C%CE%AD%CE%B9%CF%83%CE%BF%CE%BD_%CE%9A%CE%BB%CE%B1%CF%81%CE%BA


---

Ο Τζων Μέισον Κλαρκ (John Mason Clarke, 15 Απριλίου 1857 – 29 Μαΐου 1925) ήταν Αμερικανός δάσκαλος, γεωλόγος και παλαιοντολόγος.


== Βιογραφικά στοιχεία ==
Ο Κλαρκ γεννήθηκε στην κωμόπολη Canandaigua της πολιτείας της Νέας Υόρκης. Γονείς του ήταν ο Νώε Τέρνερ Κλαρκ και η Λώρα Μέισον Μέριλ, που είχαν άλλα 5 παιδιά (ο Τζων Μέισον ήταν το πέμπτο στη σειρά). Ο Τζων πήγε στο γυμνάσιο της πόλης, όπου ο πατέρας του ήταν γυμνασιάρχης. Το 1873 εγγράφηκε στο Κολέγιο Άμερστ, από όπου απεφοίτησε το 1877. Επέστρεψε στη γενέτειρά του και δίδαξε στο γυμνάσιό της διάφορα μαθήματα. Το 1879-1880 εργάσθηκε ως βοηθός του γεωλόγου Μπέντζαμιν Κ. Έμερσον στο Άμερστ, ενώ το 1880–1881 δίδαξε στο γυμνάσιο της πόλεως Γιούτικα. και το επόμενο ακαδημαϊκό έτος στο Κολέγιο Σμιθ, όπου έγινε καθηγητής. Κατά το δεύτερο έτος του εκεί δημοσίευσε τις πρώτες τρεις επιστημονικές εργασίες του, με θέμα τα αρθρόποδα.Τότε, το 1883, απεφάσισε και ταξίδεψε στο Πανεπιστήμιο του Γκέτινγκεν για να εκπονήσει διδακτορικό. Ωστόσο, μια κατηγορία ετεροδοξίας από τον πρόεδρο του Κολεγίου Σμιθ οδήγησε στην απόλυσή του. Ως συνέπεια, ο Κλαρκ επέστρεψε στις ΗΠΑ, όπου άρχισε να διδάσκει στο Αγροτικό Κολέγιο Μασαχουσέτης (σήμερα ενσωματωμένο στο Πανεπιστήμιο της Μασαχουσέτης στο Άμερστ). Στις ελεύθερες ώρες του συνέχισε μια μελέτη της ανώτερης Δεβονίου περιόδου, που έλπιζε να ενσωματώσει στη διατριβή του. Τον Ιανουάριο του 1886 έγινε βοηθός του Τζέιμς Χωλ στο Μουσείο Φυσικής Ιστορίας της Πολιτείας της Νέας Υόρκης, στο Ώλμπανυ. Συνέχισε να συνεργάζεται με το μουσείο αυτό για το υπόλοιπο της σταδιοδρομίας του.Νυμφεύθηκε την πρώτη του σύζυγο, την Έμα Τζούελ Σιλ (Emma Juel Sill) το 1887. Απέκτησαν μαζί έναν γιο, τον Νόα Τ. Κλαρκ. Το 1894 ο Κλαρκ διορίσθηκε καθηγητής της Γεωλογίας και Ορυκτολογίας στο Πολυτεχνείο Ρενσελίερ. Νυμφεύθηκε τη δεύτερη σύζυγό του, τη Φάνι Β. Μπόσλερ (Fannie V. Bosler), το 1895. Μετά τον θάνατο του Τζέιμς Χωλ το 1898, ο Κλαρκ τέθηκε επικεφαλής μιας γεωολογικής επισκοπήσεως της πολιτείας της Νέας Υόρκης. Το 1904 διορίσθηκε Πολιτειακός Γεωλόγος και Παλαιοντολόγος, διευθυντής του Μουσείου Φυσικής Ιστορίας της Πολιτείας της Νέας Υόρκης και διευθυντής του Τμήματος Επιστημών του Υπουργείου Παιδείας. Εκλέχθηκε ως ο πρώτος πρόεδρος της Παλαιοντολογικής Εταιρείας Αμερικής το 1908, καθώς και αντιπρόεδρος της Γεωλογικής Εταιρείας Αμερικής το 1909 και πρόεδρός της το 1916.Ο Τζων Μ. Κλαρκ απεβίωσε σε ηλικία 68 ετών στο Ώλμπανυ, αφήνοντας πίσω του τη σύζυγό του Φάνι και τον γιο τους Νόα. Κατά τη διάρκεια της σταδιοδρομίας του, ο Τζων Κλαρκ έκανε 452 δημοσιεύσεις, από τις οποίες περί τις 300 έχουν θέμα γεωλογικό ή παλαιοντολογικό. Τρία γένη και 42 είδη βιολογικών οργανισμών πήραν το όνομά του, ενώ η «Υποτροφία John Mason Clarke 1877» θεσμοθετήθηκε από τον γιο του για να παρέχει εισόδημα για μεταπτυχιακές σπουδές στη γεωλογία ή στην παλαιοντολογία.


== Τιμητικές διακρίσεις ==
Γεωλογικό Βραβείο Hayden, 1908.
Prix de Léonide Spindiaroff του Διεθνούς Γεωλογικού Συνεδρίου, 1910.
Χρυσό Μετάλλιο του Permanent Wild Life Protection Fund, 1920.
Μετάλλιο Mary Clark Thompson, 1925.
Επίτιμος διδάκτορας του Πανεπιστημίου του Μαρβούργου, 1898.


== Παραπομπές ==