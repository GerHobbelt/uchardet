revision: 9851648
title: "\u0399\u03C9\u03AC\u03BD\u03BD\u03B7\u03C2 \u0392\u03B5\u03BB\u03B5\u03B3\u03C1\
  \u03AE\u03C2"
url: https://el.wikipedia.org/wiki/%CE%99%CF%89%CE%AC%CE%BD%CE%BD%CE%B7%CF%82_%CE%92%CE%B5%CE%BB%CE%B5%CE%B3%CF%81%CE%AE%CF%82


---

Ο Ιωάννης Βελεγρής ήταν Έλληνας στρατιωτικός (1889 - 1949).


== Βιογραφία ==
Γεννήθηκε στο χωριό Φουρνές Κυδωνίας του νομού Χανίων. Κατετάγη στον Ελληνικό στρατό το 1916 από το 1917 μέχρι το 1923, φέροντας διάφορους βαθμούς, έλαβε μέρος σε πολεμικές επιχειρήσεις που διεξήχθησαν σε διάφορα πολεμικά μέτωπα.
Έλαβε μέρος στο κίνημα της 1ης Μαρτίου 1935  μαζί με πολλούς άλλους βενιζελικούς αξιωματικούς και για το λόγο αυτό αποτάχθηκε από το στράτευμα καταδικασθείς μάλιστα και σε φυλάκιση 3 ετών. Το κίνημα αυτό είχε ως πρωταγωνιστές από τη μια τους κινηματίες βενιζελικούς αξιωματικούς και από την άλλη την αντιβενιζελική κυβέρνηση του Παναγή Τσαλδάρη.


== Δράση κατά τη Γερμανική κατοχή ==
Κατά τη Μάχη της Κρήτης το Μάιο του 1941, είχε αναλάβει Διοικητής λόχου πολυβόλων και πολέμησε με τους άνδρες του από την 20-5-1941 μέχρι του πέρατος της μάχης εις την ευρύτερη περιοχή της Αγίας Κυδωνίας. Προκάλεσε σοβαρές απώλειες στους εισβολείς αλεξιπτωτιστές. Από τα πυρά των πολυβόλων του λόχου του, κατερρίφθησαν δύο αεροπλάνα.
Από το 1942 συμμετέχει στην οργάνωση της Εθνικής Αντίστασης. Το Δεκέμβριο του 1942 εντάχθηκε στη μονάδα 133 του Συμμαχικού Στρατηγείου Μέσης Ανατολής, με σκοπό να διοργανώσει και να διοικήσει αντάρτες και δίκτυο κατασκοπείας στην επαρχία Κυδωνίας του νομού Χανίων.
Το Φεβρουάριο του 1944 συνελήφθη από τους Γερμανούς, λόγω της αντιστασιακής δράσεως του, μαζί με άλλους αγωνιστές και όλοι μαζί μεταφερόντουσαν στις φυλακές Αγιάς. Όμως κατά τη διαδρομή δε δίστασε να πηδήσει από το αυτοκίνητο που τους μετέφερε και να διαφύγει, παρά το ότι βαλλόταν από τα πυρά των όπλων των συνοδών Γερμανών στρατιωτών και τελικά κατόρθωσε να σωθεί. Όλοι οι λοιποί εκτελέστηκαν.
Λίγο αργότερα, διοργάνωσε το Τάγμα Μαχητών, το οποίο αναγνωρίστηκε από το Συμμαχικό Στρατηγείο Μέσης Ανατολής ως «Τάγμα Μπελεγρή». Ως διοικητής του, έλαβε μέρος στις εξής μάχες:

Στη μάχη των Κεραμιών την 28-9-1944, σε επίθεση που έκαναν οι Γερμανοί στην περιοχή.
Στη μάχη της 15-10-1944 εις την περιοχή Φουρνέ – Μεσκλών, κατά την οποία αποκρούστηκε επίθεση των Γερμανών εναντίον του Τάγματός του.Για τη δράση του κατά τη μάχη αυτή, μετά από πρόταση του Ανεξαρτήτου Συντάγματος, η Στρατιωτική Διοίκηση Κρήτης έκανε εύφημο μνεία με Διαταγή της, τόσο για αυτόν, όσο και για συμπολεμιστές του.
Μετά από εντολή της Ελληνικής Κυβέρνησης του Καΐρου, όταν ιδρύθηκε το Ανεξάρτητο Σύνταγμα Χανίων, ανέλαβε τη Διοίκηση του ΙΙ Τάγματος, το οποίο διοίκησε μέχρι της 28-2-1945, οπότε μετατέθηκε και ανάλαβε διοικητής τάγματος στην 19η Ταξιαρχία Κρήτης.
Ο ταγματάρχης Ιωάννης Βελεγρής, αναγνωρίστηκε επίσημα από το Ελληνικό Κράτος, ως Αρχηγός ΕΑΟ Ανεξαρτήτου Τάγματος Κυδωνίας, διά του από 9-10-1952 Β.Δ. (ΦΕΚ 316/1952). 
Πέθανε το 1949.