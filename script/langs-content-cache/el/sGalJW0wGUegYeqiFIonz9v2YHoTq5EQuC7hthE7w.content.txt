revision: 10096888
title: "\u039C\u03C0\u03AC\u03BC\u03C0\u03B9"
url: https://el.wikipedia.org/wiki/%CE%9C%CF%80%CE%AC%CE%BC%CF%80%CE%B9


---

Ο Μπάμπι (πρωτότυπος τίτλος: Bambi) είναι αμερικανική δραματική ταινία κινουμένων σχεδίων, σκηνοθεσίας Ντέιβιντ Χαντ (επιβλέπον μία ομάδα σκηνοθετών) και παραγωγής 1942 από τον Ουώλτ Ντίσνεϋ. Βασίζεται στο βιβλίο Bambi, A Life in the Woods του Αυστριακού συγγραφέα, Φίλιξ Σόλτεν. Η ταινία κυκλοφόρησε για πρώτη φορά στις 13 Αυγούστου 1942 από την RKO Radio Pictures, και αποτελεί την πέμπτη ταινία μεγάλου μήκους κινουμένων σχεδίων της Disney.
Στην ταινία πρωταγωνιστούν ο Μπάμπι, ένα ελάφι της Βιρτζίνια, οι γονείς του (ο Μεγάλος Πρίγκιπας του δάσους και η ανώνυμη μητέρα του), οι φίλοι του (ο λαγός Θάμπερ και ο ασβός Λουλούδι) και η παιδική του φίλη και μελλοντικό ταίρι, Φαλίν. Για την ταινία, η Disney επέλεξε να αλλάξει το γνήσιο είδος του Μπάμπι από ζαρκάδι σε ελάφι της Βιρτζίνια, καθώς το πρώτο δεν είναι ντόπιο στη βόρεια Αμερική, ενώ το δεύτερο είναι πιο διαδεδομένο στις Ηνωμένες Πολιτείες. Η ταινία έλαβε τρεις υποψηφιότητες για βραβεία Όσκαρ: Καλύτερου ήχου, Καλύτερου τραγουδιού και Καλύτερης πρωτότυπης μουσικής.Τον Ιούνιο του 2008, το Αμερικανικό Ινστιτούτο Κινηματογράφου παρουσίασε τη λίστα του «10 Κορυφαία 10», δηλαδή τις δέκα καλύτερες ταινίες από δέκα κλασσικά είδη αμερικανικών ταινιών. Μετά από δημοσκόπηση στην οποία συμμετείχαν περισσότερα από 1,500 άτομα, ο Μπάμπι πήρε την τρίτη θέση στην κατηγορία των κινουμένων σχεδίων. Το Δεκέμβριο του 2011, η ταινία προστέθηκε στο Εθνικό Μητρώο Κινηματογράφου της Βιβλιοθήκης του Κογκρέσου.


== Πλοκή ==
Μία ελαφίνα γεννά ένα μικρό, τον Μπάμπι, ο οποίος μια μέρα θα πάρει τη θέση του Μεγάλου Πρίγκιπα του Δάσους, ένα τίτλος που αυτή τη στιγμή κατέχει ο πατέρας του Μπάμπι, ο οποίος προστατεύει τα πλάσματα του δάσους από τον κίνδυνο των κυνηγών. Το μικρό γίνεται σύντομα φίλος με έναν ανυπόμονο και πολύ ενεργητικό λαγό, τον Θάμπερ, ο οποίος τον βοηθά να περπατά και να μιλά. Ο Μπάμπι μεγαλώνει παραμένοντας πολύ δεμένος με τη μητέρα του, με την οποία ξοδεύει τον περισσότερο χρόνο του. Σύντομα κάνει και άλλους φίλους, συμπεριλαμβανομένων ενός μικρού ασβού, τον Λουλούδη και ένα θηλυκό ελάφι, τη Φαλίν.
Περίεργος και περιπετειώδης, ο Μπάμπι συχνά ρωτά για τον κόσμο γύρω του και προειδοποιείται από τη μητέρα του για τους κινδύνους της ζωής στο δάσος. Μια μέρα, βλέπει στο λιβάδι τον Μεγάλο Πρίγκιπα, αλλά δεν καταλαβαίνει ότι είναι ο πατέρας του. Καθώς ο Πρίγκιπας περιπλανιέται, ανακαλύπτει έναν κυνηγό, τον οποίο τα ζώα ονομάζουν «Άνθρωπο», και τρέχει βιαστικά στο λιβάδι για να οδηγήσει τα πλάσματα του δάσους σε ασφαλές μέρος. Κατά τη διάρκεια αυτού του γεγονότος, ο Μπάμπι χωρίζεται από τη μητέρα του, αλλά ο Πρίγκιπας τον οδηγεί σε αυτή, και τους οδηγεί μακριά από τους πυροβολισμούς του Ανθρώπου.
Στον πρώτο χειμώνα του Μπάμπι, αυτός και ο Θάμπερ παίζουν στο χιόνι, ενώ ο Λουλούδης βρίσκεται σε χειμερία νάρκη. Μια μέρα, η μητέρα του τον παίρνει μαζί της για να βρουν φαγητό, αλλά εμφανίζεται και πάλι ο Άνθρωπος. Καθώς δραπετεύουν, η μητέρα του πυροβολείται και σκοτώνεται από τον κυνηγό, αφήνοντας τον μικρό Μπάμπι μόνος του και να θρηνεί. Λυπούμενος για τον γιο του, ο Μεγάλος Πρίγκιπας πηγαίνει τον Μπάμπι στο σπίτι του αποκαλύπτοντάς του ότι είναι ο πατέρας του. Τον επόμενο χρόνο, ο Μπάμπι γίνεται ένα νεαρό ελάφι, και οι παιδικοί του φίλοι έχουν επίσης μεγαλώσει. Μία φιλική Κουκουβάγια τους ενημερώνει για το «ζευγάρωμα» και το ότι τελικά θα ερωτευθούν και αυτοί, αλλά και οι τρεις φίλοι αντιδρούν περιπαικτικά στην ιδέα του ρομαντισμού. Ωστόσο, ο Θάμπερ και ο Λουλούδης βρίσκουν σύντομα το ταίρι τους και αλλάζουν άποψη για την αγάπη. Ο Μπάμπι ξανασυναντά τη Φαλίν, η οποία έχει μεγαλώσει σε μια νεαρή και όμορφη ελαφίνα. Τη συνάντησή τους αυτή διακόπτει ένα πιο επιθετικό αρσενικό ελάφι, ο Ρόννο, ο οποίος προσπαθεί να πάρει τη Φαλίν από τον Μπάμπι. Ο Μπάμπι παλεύει μαζί του και τον τρέπει σε φυγή, κερδίζοντας τη στοργή της Φαλίν.
Αργότερα, ο Μπάμπι ξυπνά από τη μυρωδιά φωτιάς. Την ακολουθεί και ανακαλύπτει ότι οδηγεί σε μία κατασκήνωση κυνηγών. Προειδοποιείται από τον πατέρα του ότι ο Άνθρωπος έχει επιστρέψει με περισσότερους κυνηγούς. Οι δυο τους πηγαίνουν σε ασφαλές μέρος αλλά επειδή χωρίζεται με τη Φαλίν λόγω του πανικού, επιστρέφει για να την ψάξει. Την βρίσκει να έχει στριμωχτεί από τα κυνηγετικά σκυλιά του Ανθρώπου, αλλά καταφέρνει να τα διώξει. Ο Μπάμπι, ο πατέρας του, η Φαλίν και τα υπόλοιπα ζώα του δάσους καταφέρνουν να βρουν καταφύγιο στην όχθη ενός ποταμιού. Την επόμενη άνοιξη, η Φαλίν γεννάει δίδυμα, υπό το άγρυπνο βλέμμα του Μπάμπι, ο οποίος πλέον έχει γίνει ο νέος Μεγάλος Πρίγκιπας του Δάσους.


== Ηθοποιοί ==
Μπάμπι, ο ομότιτλος χαρακτήρας και πρωταγωνιστής της ταινίας:
Μπόμπι Στιούαρτ ως μωρό Μπάμπι
Ντόνι Ντούναγκαν ως νεαρός Μπάμπι
Χάρντι Αλμπράιτ ως έφηβος Μπάμπι
Τζον Σάδερλαντ ως νεαρός ενήλικας Μπάμπι[1]
Θάμπερ, φίλος του Μπάμπι:
Πίτερ Μπεν ως νεαρός Θάμπερ
Τιμ Ντέιβις ως έφηβος Θάμπερ
Σαμ Έντουαρντς ως νεαρός ενήλικας Θάμπερ
Πόλα Γουίνσλοου ως μητέρα του Μπάμπι και Φασιανός
Λουλούδης, ασβός και φίλος του Μπάμπι:
Σταν Αλεξάντερ ως νεαρός Λουλούδης
Τιμ Ντέιβις ως έφηβος Λουλούδης
Στέρλινγκ Χόλογουεϊ ως νεαρός ενήλικας Λουλούδης
Γουίλ Ράιτ ως Κουκουβάγια
Φαλιν, ένα θηλυκό ελάφι, το οποίο ο Μπάμπι ερωτεύεται:
Κάμι Κινγκ ως νεαρή Φαλίν
Αν Τζίλις ως νεαρή ενήλικας Φαλίν
Φρεντ Σιλντς ως ο Μεγάλος Πρίγκιπας του Δάσους
Μάργκαρετ Λι ως Κ. Λαγός
Μαίρη Λάνσινγκ ως Θεία Ίνα και Κ. Πόσουμ
Περς Πίαρς ως Κ. Ασπάλακας


=== Ελληνική μεταγλώττιση ===
Νίκος Παπαδόπουλος ως ενήλικος Μπάμπι
Μάρκος Γεωργαλής ως μικρός Μπάμπι
Ποδάρας: Σπύρος Μπιμπίλας (μεγάλος)/Σταμάτης Τσάκωνας (μικρός)
Λουλούδης: Ακίνδυνος Γκίκας (μεγάλος)/ Σοφία Μανωλά (μικρός)
Φελίνα: Μαίρη Σταυρακέλλη (μεγάλη)/Δάφνη Γεωργαλή (μικρή)
Κουκουβάγια: Σπύρος Κωνσταντόπουλος
Μητέρα του Μπάμπι: Κρίστη Στασινοπούλου
Μεγάλος Πρίγκιπας: Μανώλης Γιούργος
Μητέρα του Ποδάρα: Λουΐζα Μητσάκου
Μητέρα της Φελίνας: Μίρκα Καλατζοπούλου
Συμμετέχουν επίσης: Ράνια Ιωαννίδου,Ελένη Δακορώνια, Τάσος Μασμανίδης, Γιώργος Μανωλάς, Αντώνης Μανωλάς, Σταύρος Μανωλάς. Σημείωση^ Οι πηγές διαφέρουν στο αν ο Σάδερλαντ χάρισε όντως τη φωνή του στον νεαρό ενήλικα Μπάμπι.


== Παραγωγή ==


=== Ανάπτυξη ===
Το 1933, ο Σίντνεϊ Φράνκλιν, παραγωγός και σκηνοθέτης στην εταιρία Metro-Goldwyn-Mayer, αγόρασε τα δικαιώματα της νουβέλας του Φίλιξ Σάλτεν, Bambi, a Life in the Woods, με σκοπό να τη μεταφέρει στη μεγάλη οθόνη ως μία live-action ταινία. Μετά από χρόνια πειραματισμού, τελικά αποφάσισε ότι θα ήταν πολύ δύσκολο να φτιάξει μια τέτοια ταινία κι έτσι πούλησε τα δικαιώματα στον Γουώλτ Ντίσνεϋ τον Απρίλιο του 1937. Ο Ντίσνεϋ ξεκίνησε να δουλεύει αμέσως σε μια προσαρμογή κινουμένων σχεδίων, με σκοπό να είναι η δεύτερη ταινία μεγάλου μήκους της εταιρίας και η πρώτη που θα βασιζόταν σε συγκεκριμένη, πρόσφατη δουλειά. Ωστόσο, η νουβέλα ήταν γραμμένη για ενήλικο κοινό και θεωρήθηκε πολύ «βλοσυρή» και «σκοτεινή» για το σύνηθες ύφος των ταινιών της Disney. Επίσης, οι καλλιτέχνες ανακάλυψαν ότι θα ήταν μεγάλη πρόκληση για αυτούς να ζωγραφίσουν ένα ελάφι το οποίο θα έδειχνε ρεαλιστικό. Αυτές οι δυσκολίες είχαν ως αποτέλεσμα να μπει η παραγωγή της ταινίας σε αναμονή καθώς τα στούντιο δούλευαν σε αρκετά άλλα πρότζεκτ. Το 1938, ο Ντίσνεϋ ανέθεσε στους Περς Πιρς και Καρλ Φάλμπεργκ να δουλέψουν πάνω στην ταινία, αλλά γρήγορα η προσοχή τους αποσπάστηκε όταν τα στούντιο άρχισαν να δουλεύουν πάνω στη Φαντασία. Εν τέλει, στις 17 Αυγούστου 1939, η παραγωγή του Μπάμπι ξεκίνησε ένθερμα, αλλά προχωρούσε αργά εξαιτίας των αλλαγών σε προσωπικό, τοποθεσία και μεθοδολογία των στούντιο εκείνη την περίοδο.


=== Σενάριο ===
Υπήρχαν πολλές ερμηνείες της ιστορίας. Όπως ο Μελ Σιόου ισχυρίστηκε: 

Αρχικά η ταινία θα είχε έξι ανεξάρτητους χαρακτήρες κουνελιών, κάτι όπως τους νάνους στη Χιονάτη. Ωστόσο, ο Περς Πιρς εισηγήθηκε ότι αντί αυτού θα μπορούσαν να είχαν πέντε παρόμοια κουνέλια κι ένα με διαφορετικό χρώμα και με ένα δόντι, το οποίο θα είχε μια πολύ ευδιάκριτη προσωπικότητα σε σχέση με τα υπόλοιπα. Αυτός ο χαρακτήρας έγινε αργότερα γνωστός ως Θάμπερ.
Επίσης, αρχικά υπήρχε μια πολύ σύντομη σκηνή όπου η μητέρα του Μπάμπι πεθαίνει στην οθόνη, καθώς εκείνη πηδάει πάνω από ένα ξύλο και ο κυνηγός την πυροβολεί. Ο Λάρι Μόρεϊ, ωστόσο, ένιωσε ότι η σκηνή ήταν πολύ δραματική και ότι θα ήταν εξίσου συγκινητικό ο θάνατός της να συμβεί εκτός οθόνης. Ο Γουώλτ Ντίσνεϋ ήταν επίσης πρόθυμος να δείξει τον άνθρωπο να καίγεται από τη φωτιά που εκείνος ακούσια ξεκίνησε, αλλά αυτό απορρίφθηκε όταν αποφασίστηκε να μην φανούν καθόλου στην οθόνη άνθρωποι. Υπήρχε ακόμα μια σκηνή στην οποία δύο φύλλα του φθινοπώρου συνομιλούν σαν να είναι ένα ηλικιωμένο παντρεμένο ζευγάρι πριν οι δρόμοι τους χωρίσουν και πέσουν στο έδαφος, αλλά ο Ντίσνεϋ δεν ήθελε η χλωρίδα της ταινίας να μιλάει γιατί δεν ταίριαζε στο γενικό πλαίσιο αυτής. Έτσι, δημιουργήθηκε μια οπτική μεταφορά δύο ρεαλιστικών φύλλων την ώρα που πέφτουν στο έδαφος. Ο Ντίσνεϋ και ο συγγραφική ομάδα ανέπτυξαν επίσης δύο χαρακτήρες, έναν σκίουρο κι έναν σκίουρο τσίπμανκ, οι οποίοι θα αποτελούσαν το κωμικό ντουέτο της ταινίας και θα θύμιζαν τον Χοντρό και τον Λιγνό. Ωστόσο, μετά από χρόνια πειραματισμού, ο Γουώλτ ένιωσε ότι η ιστορία θα έπρεπε να επικεντρωθεί σε τρεις βασικούς χαρακτήρες: τον Μπάμπι, τον Θάμπερ και τον Λουλούδη. Οι δύο σκίουροι κάνουν μόνο μια σύντομη εμφάνιση στην τελική ταινία.
Το σενάριο ολοκληρώθηκε τον Ιούλιο του 1940, όπου μέχρι τότε ο προϋπολογισμός της ταινίας είχε φτάσει τις $858,000.


=== Εικονογράφηση ===
Παρόλο που οι εικονογραφιστές είχαν ήδη δουλέψει στην εικονογράφηση ελαφιών στη Χιονάτη, εκείνα είχαν γίνει, σύμφωνα με τον Έρικ Λάρσον, «όπως τα μεγάλα σακιά αλευριού». Ο Ντίσνεϋ ήθελε τα ζώα στον Μπάμπι να είναι πιο ρεαλιστικά και πιο εκφραστικά από αυτά στη Χιονάτη. Κάλεσε τον Ρίκο ΛεΜπερν, έναν ζωγράφο ζώων, να έρθει και να κάνει διάλεξη στους εικονογραφιστές για τη δομή και την κίνηση των ζώων. Οι εικονογραφιστές επισκέφτηκαν επίσης τον Ζωολογικό Κήπο του Λος Άντζελες ενώ ο Ντίσνεϋ έστησε μέχρι κι έναν μικρό ζωολογικό κήπο στα στούντιο με ζώα όπως κουνέλια, πάπιες, κουκουβάγιες και κουνάβια, καθώς κι ένα ζευγάρι νεαρών ελαφιών τα οποία ονόμασε Μπάμπι και Φαλίν, έτσι ώστε οι καλλιτέχνες να μπορούν να μελετήσουν από πρώτο χέρι την κίνηση αυτών των ζώων. Τα σκίτσα του Ρίκο ΛεΜπερν απεικόνιζαν ρεαλιστικά ζώα, αλλά τους έλειπε η προσωπικότητα ως χαρακτήρες. Ο Μαρκ Ντέιβις δημιούργησε το τελικό σχέδιο του Μπάμπι ενσωματώνοντας τη ρεαλιστική μελέτη της ανατομίας του ελαφιού του ΛεΜπερν αλλά με μια υπερβολή στο πρόσωπο, φτιάχνοντας τις αναλογίες του πιο μωρουδίστικες (κοντή μουσούδα, μεγάλα μάτια κτλ). Παρόλο που δεν υπήρχαν άνθρωποι στον Μπάμπι, χρησιμοποιήθηκε live-action υλικό από ανθρώπους για μία σκηνή: η ηθοποιός Τζέιν Ράντολφ και η σταρ της σειράς Ice Capades, Ντόνα Άτγουντ, χρησιμοποιήθηκαν ως οι live-action αναφορές για τη σκηνή όπου ο Μπάμπι και ο Θάμπερ βρίσκονται στην παγωμένη λίμνη. Οι εικονογραφιστές έμαθαν πάρα πολλά για τα ζώα κατά τη διάρκεια της παραγωγής της ταινίας κάτι το οποίο τους έδωσε ένα ευρύτερο φάσμα στο στυλ της εικονογράφησης και το οποίο μπορούσαν να χρησιμοποιήσουν σε μελλοντικές παραγωγές.Τα φόντα της ταινίας ήταν εμπνευσμένα από τις Ανατολικές Αμερικανικές δασικές εκτάσεις. Ένας από τους πρώτους και πιο γνωστούς καλλιτέχνες των στούντιο, ο Μορίς «Τζέικ» Ντέι, πέρασε αρκετές εβδομάδες στα δάση του Βερμόντ και του Μέιν, σχεδιάζοντας και φωτογραφίζοντας ελάφια, νεαρά ελάφια και τις γύρω περιοχές άγριας φύσης. Ωστόσο τα πρώτα του σχέδια ήταν τόσο «φορτωμένα» που το μάτι του παρατηρητή δεν ήξερε πού να εστιάσει. Ο Τάιρους Γουόνγκ, ένας Κινέζος εικονογραφιστής, έδειξε στον Ντέι μερικούς από τους ιμπρεσιονιστικούς του πίνακες ενός δάσους. Στον Ντέι άρεσαν οι πίνακες και τον διόρισε ως τον καλλιτεχνικό σκηνοθέτη της ταινίας. Τα φόντα του Γουόνγκ ήταν επαναστατικά αφού είχαν περισσότερη λεπτομέρεια κεντρικά και όχι περιφερειακά, οδηγώντας έτσι το μάτι του τηλεθεατή στους χαρακτήρες.Εξαιτίας του Β' Παγκοσμίου Πολέμου ο οποίος ξεκίνησε στην Ευρώπη το 1939, ο Πινόκιο και η Φαντασία απέτυχαν στο box office. Αντιμετωπίζοντας οικονομικές δυσκολίες, ο Ντίσνεϋ αναγκάστηκε να κόψει 12 λεπτά από την ταινία πριν την τελική εικονογράφηση, έτσι ώστε να μειώσει το κόστος της παραγωγής.


== Κυκλοφορία ==
Ο Μπάμπι κυκλοφόρησε στις αίθουσες το 1942, κατά τη διάρκεια του Β' Παγκοσμίου Πολέμου, και ήταν η πέμπτη ταινία μεγάλου μήκους κινουμένων σχεδίων της Disney. Η ταινία επανακυκλοφόρησε στις αίθουσες το 1947, 1957, 1966, 1975, 1982 και 1988. Κυκλοφόρησε σε home video στη Βόρεια Αμερική το 1989 και στο Ηνωμένο Βασίλειο το 1994. Ακόμα και ως home video είχε πολλές επανακυκλοφορίες, συμπεριλαμβανομένων δύο VHS — το 1989 (Κλασική εκδοχή) και το 1997 (ως μέρος της Συλλογής Αριστουργημάτων της Disney) — και μιας πιο πρόσφατης (2005) σε DVD με ψηφιακή επεξεργασία ως μέρος της Πλατινένιας Συλλογής. Η Πλατινένια έκδοση αποσύρθηκε από την αγορά από την Disney στις 31 Ιανουαρίου 2007.Ο Μπάμπι κυκλοφόρησε σε Διαμαντένια έκδοση την 1η Μαρτίου 2011, η οποία αποτελείτο από πακέτο Blu-ray και DVD. Αυτή η κυκλοφορία περιελάμβανε αρκετό έξτρα υλικό το οποίο δεν περιλαμβανόταν στις προηγούμενες κυκλοφορίες για home video: ένα ντοκιμαντέρ με τον τίτλο Inside Walt’s Story Meetings – Enhanced Edition, δύο κομμένες σκηνές, ένα κομμένο τραγούδι, μια γκαλερί εικόνων και ένα παιχνίδι με τον τίτλο Disney’s Big Book of Knowledge: Bambi Edition. Αυτή η κυκλοφορία απετέλεσε επίσης τη χρησιμοποίηση της «Disney Second Screen» για πρώτη φορά, μια υπηρεσία η οποία είναι προσβάσιμη μέσω υπολογιστή ή εφαρμογής iPad και όταν κατέβει συγχρονίζεται με το Blu-ray, επιτρέποντας στον τηλεθεατή να παρακολουθεί την ταινία και ταυτόχρονα να αλληλεπιδρά με εικονογραφημένα flip-books, γκαλερί και τρίβια. Μια Διαμαντένια έκδοση για το Ηνωμένο Βασίλειο κυκλοφόρησε στις 7 Φεβρουαρίου 2011.Προς τιμήν της 75ης επετείου της ταινίας, ο Μπάμπι κυκλοφόρησε ως μέρος της Συλλογής «Signature» της Disney στις 23 Μαΐου 2017 (ψηφιακή μορφή) και στις 6 Ιουνίου 2017 (σε συνδυασμό πακέτου Blu-ray/DVD/ψηφιακή μορφή).


== Υποδοχή ==
Ο Μπάμπι έχασε χρήματα από το box office κατά την πρώτη κυκλοφορία του. Με προϋπολογισμό $1.7 εκατομμύρια, είχε έσοδα $1.64 εκατομμύρια.Η ταινία κυκλοφόρησε κατά τη διάρκεια του Β΄ Παγκοσμίου Πολέμου και δεν μπόρεσε να έχει πρόσβαση σε αρκετές από τις Ευρωπαϊκές αγορές. Ο Ρόι Ντίσνεϋ έστειλε τηλεγράφημα στον αδελφό του Γουώλτ μετά το άνοιγμα της ταινίας στη Νέα Υόρκη γράφοντας: «Υπολειπόμαστε $4,000 για τη συνέχιση της προβολής. Μόλις επέστρεψα από το Music Hall. Δεν μπορώ να κάνω συμφωνία για να παραμείνει τρίτη εβδομάδα ... Η νυχτερινή επιχείρηση είναι το πρόβλημά μας».Η ταινία βρίσκεται αυτή τη στιγμή στην 24η θέση της λίστας για τις μεγαλύτερες ταινίες όλων των εποχών στη Γαλλία, με βάση το πόσα εισιτήρια έκανε, τα οποία ανέρχονται στα 10.7 εκατομμύρια.Όταν κυκλοφόρησε, ο Μπάμπι έλαβε μικτές κριτικές, κυρίως λόγω της έλλειψης στοιχείων φαντασίας στην ταινία και την αντίθεση προς μια δραματική ιστορία των ζώων και τον αγώνα τους να επιβιώσουν στο δάσος αποφεύγοντας την απειλή του ανθρώπου. Οι κυνηγοί μίλησαν εναντίον της ταινίας και το 1942, σε μια έκδοση του περιοδικού Outdoor Life, ο συντάκτης Ρέιμοντ Μπράουν έγραψε ότι η ταινία ήταν «...η χειρότερη προσβολή που έγινε ποτέ σε κάθε μορφή προς τους Αμερικανούς αθλητές». Η εφημερίδα The New York Times ισχυρίστηκε, «Στην αναζήτηση της τελειότητας, ο κ. Ντίσνεϋ έχει έρθει επικίνδυνα κοντά στην εκτίναξη ολόκληρου του κόσμου φαντασίας κινουμένων σχεδίων που δημιούργησε». Ο κριτικός κινηματογράφου Μάνι Φάρμπερ αποκάλεσε την ταινία «...τελείως δυσάρεστη...» και συμφώνησε με αυτό που γράφτηκε στη The New York Times λέγοντας: «Σε μια προσπάθεια να μεταπηδήσει στον ρεαλισμό των ταινιών σάρκας και αίματος, ο Ντίσνεϋ παράτησε τη φαντασία, η οποία ήταν εν ολίγοις το μαγικό στοιχείο». Ακόμα και η κόρη του Ντίσνεϋ, η Νταϊάν, παραπονέθηκε λέγοντας ότι η μητέρα του Μπάμπι δεν ήταν αναγκαίο να πεθάνει. Όταν ο Γουώλτ ισχυρίστηκε ότι απλά ακολουθούσε το βιβλίο, η Νταϊάν διαμαρτυρήθηκε λέγοντας ότι στο παρελθόν είχε κάνει κάποιες αλλαγές σε ιστορίες και ότι ο Γουώλτ Ντίσνεϋ μπορούσε να κάνει ό,τι ήθελε.Σήμερα, ωστόσο, ο Μπάμπι θεωρείται κλασική ταινία και απόσβεσε ένα σημαντικό ποσό κατά τη διάρκεια της επανακυκλοφορίας της το 1947 και τις επακόλουθες επανεκδόσεις. Η ταινία έχει ποσοστό 90% στη σελίδα συλλογής κριτικών Rotten Tomatoes. Οι κριτικοί Μικ Μάρτιν και Μάρσα Πόρτερ αποκάλεσαν την ταινία «το επιστέγασμα των στούντιο κινουμένων σχεδίων του Γουώλτ Ντίσνεϋ».Ο Άγγλος ιστορικός κινηματογράφου Λέσλι Χάλιγουελ έγραψε ότι ο Μπάμπι ήταν «ένα από τα πιο αξέχαστα και λαμπρά κατορθώματα της Disney με έναν εξαιρετικό κωμικό χαρακτήρα, τον Θάμπερ, και μια κλιμακωτή σκηνή της φωτιάς στο δάσος η οποία είναι πραγματικά συναρπαστική». Έκλεισε λέγοντας ότι ήταν «ένας θρίαμβος για την τέχνη των κινουμένων σχεδίων».Τον Ιούνιο του 2008, το Αμερικανικό Ινστιτούτο Κινηματογράφου αποκάλυψε την «10 Top 10» λίστα του – οι καλύτερες δέκα ταινίες σε δέκα κλασικά στυλ Αμερικανικών ταινιών – μετά από ψηφοφορία ανάμεσα σε 1500 μέλη της κοινότητας. Ο Μπάμπι αναγνωρίστηκε ως η τρίτη καλύτερη ταινία στην κατηγορία των κινουμένων σχεδίων. Η ταινία βρίσκεται επίσης στη λίστα με τις 25 καλύτερες ταινίες τρόμου όλων των εποχών του περιοδικού Time. Το περιοδικό δηλώνει ότι ο Μπάμπι «έχει ένα αρχέγονο σοκ το οποίο ακόμα στοιχειώνει τους μεγαλύτερους που είδαν την ταινία 40, 50, 65 χρόνια πριν».


== Κληρονομιά ==
Ο κακός της ταινίας, ο «Άνθρωπος», τον οποίο δεν είδαμε ποτέ στην οθόνη, καταλαμβάνει την 20η θέση στη λίστα των κακών του Αμερικανικού Ινστιτούτου Κινηματογράφου, «AFI 100 Χρόνια... 100 Ήρωες και Κακοί».Μερικοί κριτικοί αναφέρθηκαν σε παραλληρισμούς ανάμεσα στο μουσικό θέμα του Φρανκ Τσόρτσιλ για τον «Άνθρωπο» (το οποίο αποτελείται από 3 απλές νότες) και στο μουσικό θέμα του Τζον Γουίλιαμς για την ταινία Τα σαγόνια του καρχαρία (το οποίο αποτελείται από δύο νότες).Το πρώην «Σκαθάρι», ο Πωλ ΜακΚάρτνεϋ, έχει αναφέρει ότι ο θάνατος της μητέρας του Μπάμπι από πυροβολισμό απετέλεσε το αρχικό του ενδιαφέρον για τα δικαιώματα των ζώων.Σύντομα μετά την κυκλοφορία της ταινίας, ο Γουώλτ Ντίσνεϋ επέτρεψε οι χαρακτήρες του να εμφανιστούν σε εκστρατείες δημόσιας υπηρεσίας για την πρόληψη πυρκαγιών. Ωστόσο, ο Μπάμπι είχε δανειστεί στην κυβέρνηση για ένα μόνο χρόνο κι έτσι ένα νέο σύμβολο χρειαζόταν, κάτι που οδήγησε στη δημιουργία του «Smokey Bear». Ο Μπάμπι και η μητέρα του έκαναν επίσης κάμεο εμφανίσεις στη μικρού μήκους σατυρική ταινία του 1955 με τον Ντόναλντ Ντακ No Hunting. Πίνοντας νερό από τη ρεματιά, τα ελάφια αιφνιδιάζονται από μια ξαφνική σταγόνα από κουτάκι μπύρας και άλλων συντριμμιών και η μητέρα του Μπάμπι λέει: «ο Άνθρωπος είναι στο δάσος. Ας τον ανακαλύψουμε».
Το 2006, ο μη κερδοσκοπικός οργανισμός «Ad Council» σε συνεργασία με τη Δημόσια Υπηρεσία Δασών των Ηνωμένων Πολιτειών, ξεκίνησε μια σειρά δημόσιων ανακοινώσεων οι οποίες εμπεριείχαν υλικό από τις ταινίες Μπάμπι και Μπάμπι 2, με σκοπό την πρόληψη δασικών πυρκαγιών. Κατά τη διάρκεια των διαφημιστικών σποτ και καθώς το υλικό από την ταινία προβάλλεται, η οθόνη μετατρέπεται σιγά σιγά σε μαύρη αναγράφοντας ένα κείμενο: «Μην αφήσετε τα δάση μας...να γίνουν μια φορά κι έναν καιρό». Συνήθως (αλλά όχι πάντα), το σποτ ολοκληρώνεται με την ατάκα του Μπάμπι: «Μητέρα, τι θα κάνουμε σήμερα;» ακολουθούμενη από τον Smokey Bear να λέει: «Μόνο εσύ μπορείς να αποτρέψεις τις δασικές πυρκαγιές» καθώς το λόγκο του εμφανίζεται στην οθόνη. Τα διαφημιστικά σποτ μεταδόθηκαν σε διάφορα τηλεοπτικά δίκτυα και ο οργανισμός «Ad Council» τα ανέβασε και στο YouTube.Τον Δεκέμβριο του 2011, ο Μπάμπι ήταν ανάμεσα στις ταινίες που επιλέχθηκαν για συντήρηση στο Εθνικό Μητρώο Κινηματογράφου της Βιβλιοθήκης του Κογκρέσου. Στην επαγωγή του, το Εθνικό Μητρώο ανέφερε ότι η ταινία ήταν μία από τις αγαπημένες του Γουώλτ Ντίσνεϋ και ότι «είχε αναγνωριστεί για το εύγλωττο μήνυμά της για τη διατήρηση της φύσης».


=== Αμερικανικό Ινστιτούτο Κινηματογράφου ===
AFI 100 Χρόνια... 100 Ταινίες – Υποψηφιότητα
AFI 100 Χρόνια... 100 Ήρωες και Κακοί:
Άνθρωπος – No. 20 Κακός
AFI 100 Χρόνια Κινηματογραφικής Μουσικής – Υποψηφιότητα
AFI 100 Χρόνια... 100 Ταινίες (έκδοση 10ης επετείου) – Υποψηφιότητα
AFI 10 Top 10 – No. 3 στην κατηγορία ταινιών κινουμένων σχεδίων


== Συνέχεια ==

Η ταινία Μπάμπι 2 διαδραματίζεται χρονικά στο μέσο της ταινίας Μπάμπι, δείχνοντας τον Μεγάλο Πρίγκιπα του Δάσους και πατέρα του Μπάμπι, να αγωνίζεται να μεγαλώσει τον ορφανό Μπάμπι μετά το θάνατο της μητέρας του, αλλά και τις αμφιβολίες του Μπάμπι αν ο πατέρας του τον αγαπάει. Η ταινία κυκλοφόρησε απευθείας σε βίντεο στις 7 Φεβρουαρίου 2006.
Ενώ η ταινία κυκλοφόρησε απευθείας σε βίντεο στις Ηνωμένες Πολιτείες και άλλες χώρες συμπεριλαμβανομένων των Καναδά, Κίνα, Χονγκ-Κονγκ, Ιαπωνία και Ταϊβάν, σε μερικές χώρες κυκλοφόρησε στις κινηματογραφικές αίθουσες. Αυτές οι χώρες περιλαμβάνουν τις Αυστραλία, Αυστρία, Βραζιλία, Δομινικανή Δημοκρατία, Γαλλία, Μεξικό, Ηνωμένο Βασίλειο και μερικές άλλες Ευρωπαϊκές χώρες.


== Πνευματικά δικαιώματα ==
Τα πνευματικά δικαιώματα για τη νουβέλα Bambi, a Life in the Woods κληρονόμησε η Άννα Γουάιλερ, η κόρη του Σάλτεν, τα οποία ανανέωσε το 1954. Μετά το θάνατό της, ο σύζυγός της πούλησε τα δικαιώματα στην Twin Books, έναν εκδοτικό οίκο ο οποίος μεταγενέστερα κατέθεσε αγωγή εναντίον της Disney, ισχυριζόμενος ότι η Disney του χρωστούσε χρήματα για τη συνέχιση της αδειοδότησης χρησιμοποίησης του βιβλίου. Η Disney αντιστάθηκε στους ισχυρισμούς λέγοντας ότι ο Σάλτεν εξέδωσε την ιστορία το 1923 χωρίς κάποια σημείωση περί δικαιωμάτων, κι έτσι εισήλθε αμέσως στον δημόσιο τομέα. Η Disney υποστήριξε επίσης ότι αν η ισχυριζόμενη ημερομηνία δημοσίευσης (1923) είναι ακριβής, τότε η ανανέωση των πνευματικών δικαιωμάτων που κατατέθηκε το 1954, έγινε εκπρόθεσμα κι έτσι δεν ήταν έγκυρη. Τα δικαστήρια υποστήριξαν αρχικά την άποψη της Disney, ωστόσο, το 1996, το Εφετείο αντέστρεψε την απόφαση όταν κατατέθηκε ένσταση.


== Παραπομπές ==


== Επιπλέον διάβασμα ==
Wills, John (2015). «Felix Salten's Stories: The Portrayal of Nature in Bambi, Perri and The Shaggy Dog».  Στο: Jackson, Kathy Merloch· West, Mark I. Walt Disney, from Reader to Storyteller: Essays on the Literary Inspirations. Jefferson (N.C.): McFarland. σελίδες 45–61. ISBN 978-0-7864-7232-1. 


== Εξωτερικοί σύνδεσμοι ==
Επίσημος ιστότοπος
Μπάμπι   στην IMDb
Bambi στο Rotten Tomatoes