revision: 7774954
title: "\u039C\u03B5\u03C4\u03B1\u03B3\u03C9\u03B3\u03B9\u03BA\u03CC \u03B1\u03B5\u03C1\
  \u03BF\u03C3\u03BA\u03AC\u03C6\u03BF\u03C2"
url: https://el.wikipedia.org/wiki/%CE%9C%CE%B5%CF%84%CE%B1%CE%B3%CF%89%CE%B3%CE%B9%CE%BA%CF%8C_%CE%B1%CE%B5%CF%81%CE%BF%CF%83%CE%BA%CE%AC%CF%86%CE%BF%CF%82


---

Το Μεταγωγικό αεροσκάφος είναι ένα στρατιωτικό αεροσκάφος που χρησιμοποιείται για αερομεταφορά φορτίων, στρατευμάτων, εξοπλισμού και ελαφρών οχημάτων. Είναι κρατικά αεροσκάφη που χρησιμοποιούνται από το στρατό, τα τελωνεία και την αστυνομία. Ανάλογα με το σχεδιασμό και τις επιχειρησιακές τους δυνατότητες μπορούν να χρησιμοποιηθούν σε τακτικές μεταφορές, σε στρατηγικές μεταφορές, σε επιχειρήσεις έρευνας και διάσωσης, σε επιχειρήσεις ναυτικής επιτήρησης για περιπολία και σε αποστολές αεροψεκασμού και αεροπυρόσβεσης. Η Ελληνική Πολεμική Αεροπορία διαθέτει C-130 Hercules και Alenia C-27 Spartan.
Τα μεταγωγικά αεροσκάφη διακρίνονται από πολύ ελαφρά έως βαρέα, με ικανότητα φορτίου από 2 έως πάνω από 50 τόνους και εμβέλεια από 400 έως πάνω από 4000 ναυτικά μίλια. Η μεταφορική ικανότητα πρέπει να συνδυάζεται με υψηλή ταχύτητα πλεύσης και με τη δυνατότητα εκτέλεσης αποστολών σε χαμηλά ύψη, να υπάρχουν περιθώρια εκτέλεσης ελιγμών και η δομική κατασκευή να αντέχει σε καταπονήσεις 2,5-3 g. Η αύξηση του βάρους φορτίου συνεπάγεται ελάττωση της εμβέλειάς του και αύξηση της διαδρομής απογείωσης και προσγείωσης.Ο όρος «μεταγωγικό αεροσκάφος σταθερών πτερύγων» χρησιμοποιείται για διάκριση των αεροπλάνων από τα ελικόπτερα που εκτελούν αερομεταφορές με συστήματα σχοινιών καταρρίχησης. Ένα μεταγωγικό μπορεί να μεταφέρει αλεξιπτωτιστές, ένοπλους στρατιώτες, αεροριπτώμενες παλέτες ή σάκους ρίψης φορτίου, τραυματίες σε φορεία με τους συνοδούς τους, ελαφρά οχήματα, τροχοφόρα και τεθωρακισμένα, πυροβόλα και αντιαεροπορικά συστήματα.


== Παραπομπές ==