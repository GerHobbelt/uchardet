revision: 9946215
title: "\u039A\u03C9\u03BD\u03C3\u03C4\u03B1\u03BD\u03C4\u03AF\u03BD\u03BF\u03C2 \u0394\
  \u03B1\u03C3\u03BA\u03B1\u03BB\u03AC\u03BA\u03B7\u03C2"
url: https://el.wikipedia.org/wiki/%CE%9A%CF%89%CE%BD%CF%83%CF%84%CE%B1%CE%BD%CF%84%CE%AF%CE%BD%CE%BF%CF%82_%CE%94%CE%B1%CF%83%CE%BA%CE%B1%CE%BB%CE%AC%CE%BA%CE%B7%CF%82


---

Ο Κωνσταντίνος (Κωστής) Δασκαλάκης (γεν. 29 Απριλίου 1981, Αθήνα) είναι Έλληνας καθηγητής του Τμήματος Ηλεκτρολόγων Μηχανικών και Επιστήμης Υπολογιστών του ΜΙΤ και μέλος του Εργαστηρίου Πληροφορικής και Τεχνητής Νοημοσύνης του MIT. Το 2018 διακρίθηκε με το περίβλητο Βραβείο Νεβάνλινα από την διεθνή ένωση μαθηματικών.


== Καταγωγή και Σπουδές ==
Ο Κωνσταντίνος Δασκαλάκης γεννήθηκε και μεγάλωσε στην Αθήνα, έχει, όμως, κρητικές ρίζες, καθώς ο πατέρας του είναι από τις Βουκολιές Χανίων, ενώ η μητέρα του από την Ιεράπετρα. Έχει έναν μικρότερο αδερφό Νίκο o όποιος ασχολείται με την Ψυχιατρική. 
Τελείωσε το Λύκειο στη Βαρβάκειο Σχολή και τις προπτυχιακές του σπουδές στο Τμήμα Ηλεκτρολόγων Μηχανικών και Μηχανικών Υπολογιστών του Εθνικού Μετσόβιου Πολυτεχνείου. Επιβλέπων της διπλωματικής εργασίας του με τίτλο «Ύπαρξη Αμιγούς Ισορροπίας Nash σε Παιχνίδια Γραφημάτων με Συνοπτική Περιγραφή» ήταν ο καθηγητής Στάθης Ζάχος. Ως προπτυχιακός φοιτητής, τελείωσε όλα τα μαθήματα, εκτός από ένα, με τον ανώτατο βαθμό, κάτι που δεν είχε συμβεί μέχρι τότε στην ιστορία του Εθνικού Μετσόβιου Πολυτεχνείου.
Συνέχισε τις σπουδές του στο Πανεπιστήμιο του Μπέρκλεϋ, όπου παρέλαβε το διδακτορικό του δίπλωμα (PhD) από το τμήμα Ηλεκτρολόγων Μηχανικών και Πληροφορικής, κάτω από την επίβλεψη του καθηγητή Χρήστου Παπαδημητρίου.


== Ερευνητική εργασία και Σταδιοδρομία ==
Ο Κωνσταντίνος Δασκαλάκης ασχολείται ερευνητικά με τη θεωρία υπολογισμού και τον τρόπο που συνδέεται με τη Θεωρία παιγνίων, τα οικονομικά, τη στατιστική και τη μηχανική μάθηση.
Έχει συμβάλει στη λύση αρκετών ανοικτών προβλημάτων που αφορούν την υπολογιστική πολυπλοκότητα της ισορροπίας Νας, της μαθηματικής δομής και υπολογιστικής περιγραφής των βέλτιστων δημοπρασιών, και της ανάλυσης γνωστών μεθόδων μηχανικής μάθησης όπως ο αλγόριθμος expectation-maximization (EM). Έχει επίσης συμβάλει στην ανακάλυψη αποδοτικών, υπολογιστικά και στατιστικά, αλγορίθμων για στατιστικό έλεγχο υποθέσεων και μάθηση κατανομών σε πολλές διαστάσεις.
Έγινε ευρύτερα γνωστός για τη διδακτορική διατριβή του με τίτλο «The Complexity of Computing a Nash Equilibrium» όταν μαζί με τον Χρίστο Παπαδημητρίου και τον Paul Goldberg καταφέρανε να χαρακτηρίσουν την υπολογιστική δυσκολία της εύρεσης μιας μικτής ισορροπίας Νας. Πιο συγκεκριμένα, το 1951 ο γνωστός μαθηματικός Τζων Φορμπς Νας απέδειξε ότι σε κάθε πεπερασμένο παιχνίδι υπάρχει τουλάχιστον μία μικτή ισορροπία Νας, χωρίς ωστόσο να βρει και έναν αποδοτικό αλγόριθμο για τον υπολογισμό της. Με απλά λόγια, ο Νας είχε δημιουργήσει ένα απλοποιημένο σύστημα των σχέσεων και των ενεργειών κάποιων ανθρώπων που βρίσκονταν σε καταστάσεις με διαφορετικά συμφέροντα, όπως το να είναι αντίπαλοι σε ένα παιχνίδι. Απέδειξε ότι σε κάθε τέτοιο παιχνίδι, ακόμη και όταν υπάρχουν αντικρουόμενα συμφέροντα, υπάρχει πάντα μια κατάσταση που αντιστοιχεί σε ισορροπία. Η εργασία αυτή του Τζων Φορμπς Νας αποτέλεσε μια από τις εργασίες που θεμελίωσαν τη σύγχρονη οικονομική θεωρία και για τη συνεισφορά αυτή ο Νας τιμήθηκε το 1994 με το βραβείο Νόμπελ για τις οικονομικές επιστήμες. Παρ' όλα αυτά το πρόβλημα του σχεδιασμού ενός αποδοτικού αλγορίθμου για την ισορροπία Νας παρέμενε ανοιχτό. Ο Κωνσταντίνος Δασκαλάκης μαζί με τους Χρίστο Παπαδημητρίου και Paul Goldberg απέδειξαν ότι υπάρχουν περιπτώσεις που δεν υπάρχει κανένας αποδοτικός αλγόριθμος για τον υπολογισμό μιας ισορροπίας Νας κλονίζοντας σε κάποιο βαθμό ένα από τα θεμέλια των σύγχρονων οικονομικών.
Για τη διδακτορική διατριβή του βραβεύθηκε από τον διεθνή οργανισμό ΑCΜ ( Αssociation for Computing Μachinery ) το 2008 με το βραβείο «ACM Doctoral Dissertation Award». Εκλέχτηκε επίκουρος καθηγητής του ΜΙΤ το 2009 και προάχθηκε σε μόνιμο καθηγητή τον Μάιο του 2015.


== Βραβεύσεις ==
Ο Κωνσταντίνος Δασκαλάκης έχει διακριθεί με το βραβείο «ACM Doctoral Dissertation Award» το 2008 από τον διεθνή οργανισμό ΑCΜ Αssociation for Computing Μachinery για τη διδακτορική του διατριβή. Έχει επίσης διακριθεί με το βραβείο Kalai το 2008, όπως επίσης και με την περίβλητη υποτροφία Sloan Fellowship το 2010. 
Το 2018 ο Κωνσταντίνος Δασκαλάκης βραβεύτηκε με το Βραβείο Νεβάνλινα για «τη συνεισφορά του στην κατανόηση της υπολογιστικής πολυπλοκότητας θεμελιωδών προβλημάτων σχετικά με αγορές, δημοπρασίες, ισορροπίες και άλλες οικονομικές δομές». Το 2018 επίσης διακρίθηκε και με το βραβείο Simons Foundation Investigator award που δίνεται σε «κορυφαίους επιστήμονες στα πιο παραγωγικά τους χρόνια».


== Εξωτερικοί σύνδεσμοι ==
Η προσωπική ιστοσελίδα του Κωνσταντίνου Δασκαλάκη στο M.I.T


== Παραπομπές ==