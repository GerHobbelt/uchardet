revision: 8991491
title: Highway Star
url: https://el.wikipedia.org/wiki/Highway_Star


---

Το Highway Star είναι τραγούδι του χαρντ ροκ συγκροτήματος Deep Purple. Το τραγούδι αυτό, ήταν το πρώτο κομμάτι του στούντιο δίσκου "Machine Head", αλλά και του ζωντανά ηχογραφημένου "Made in Japan" και είχε γραφτεί ενώ το συγκρότημα βρισκόταν καθ' οδόν για τη συναυλία του στο Πόρτσμουθ της Μεγάλης Βρετανίας, στις 13 Σεπτεμβρίου του 1971.


== Ηχογράφηση και σύνθεση ==
Η ηχογράφηση του έγινε στο Μοντρέ της Ελβετίας τον Δεκέμβριο του 1971 και σκοπός των Deep Purple ήταν να αντικαταστήσουν το τραγούδι "Speed King" με το οποίο άνοιγαν τις συναυλίες τους μέχρι τότε, με ένα κομμάτι ανάλογης ταχύτητας και έντασης. Το "Highway Star" έχει διάρκεια 6 λεπτών και 9 δευτερολέπτων και περιέχει δύο έντονα σόλο από τον κιμπορντίστα Τζον Λορντ και τον κιθαρίστα Ρίτσι Μπλάκμορ, τα οποία είναι επηρεασμένα από κλασικές ενορχηστρώσεις, ιδιαίτερα από τον Γιόχαν Σεμπάστιαν Μπαχ. Οι στίχοι έχουν γραφτεί από τον τραγουδιστή Ίαν Γκίλαν και μιλάνε για την αγάπη ενός άνδρα για το αυτοκίνητο του.


== Ζωντανές εκτελέσεις ==
Το κομμάτι αυτό, οι Deep Purple το έπαιξαν για πρώτη φορά ζωντανά τον Σεπτέμβριο του 1971 για την γερμανική τηλεοπτική εκπομπή "Beat Club" και αποτέλεσε μέρος των ζωντανών τους εμφανίσεων από εκεί και έπειτα. Η συγκεκριμένη εκτέλεση υπάρχει στο DVD "History, Hits & Highlights '68–'76".


== Σινγκλ ==
Το "Highway Star" κυκλοφόρησε τον Ιούλιο του 1972 σε μορφή 7" σινγκλ με το "Lazy" στη δεύτερη πλευρά του, στην Ιαπωνία, τη Γαλλία και τις Ηνωμένες Πολιτείες.


== Ζωντανές ηχογραφήσεις ==
Το "Highway Star" έχει παιχτεί σχεδόν σε όλες τις συναυλίες των Deep Purple μετά το 1972, οπότε είναι μέρος των περισσότερων ζωντανών δίσκων του συγκροτήματος από εκεί και έπειτα. Ηχογραφήσεις του υπάρχουν στις εξής κυκλοφορίες:


== Διασκευές ==
Το Highway Star είναι ένα από τα χαρακτηριστικότερα τραγούδια της χαρντ ροκ μουσικής της δεκαετίας του '70 και της πρώιμης εποχής του χέβι μέταλ κινήματος, το οποίο αναδείχθηκε στις αρχές της δεκαετίας του '80 και γι' αυτό το λόγο έχει διασκευαστεί από πολλούς καλλιτέχνες του χώρου, όπως οι Dream Theater, οι Metal Church, οι Faith No More, οι Stryper, οι Chickenfoot, οι Type Ο Negative, οι Night Ranger, οι Buckcherry, ο Λες Φράντκιν, οι Blitzkrieg, οι Alter Bridge, οι Cactus Jack, κ.α.


== Θέσεις τσαρτ ==
Highway Star (σινγκλ)
Επίσημη κυκλοφορία: Ιούλιος 1972


== Κατατάξεις ==
Guitar World's "100 Greatest Guitar Solos": # 15
Digital Dream Door, "100 Greatest Rock Guitar Solos": # 8
Digital Dream Door, "100 Greatest Keyboard/Piano Performances": # 13
Louder Sound, "Greatest Guitar Solos Ever": #12
NME, "50 greatest guitar solos of all time": #11
Planet Radio UK, "The Top 40 Greatest Guitar Solos Ever": #14


== Τα μέλη των Deep Purple ==
Το "Highway Star" ηχογραφήθηκε από τη δεύτερη σειρά μελών του συγκροτήματος. Η εν λόγω σειρά έμεινε στην ιστορία ως η πιο επιτυχημένη και χαρακτηριστική των Deep Purple. Τα μέλη της ήταν τα εξής:

Ίαν Γκίλαν - φωνητικά
Ρίτσι Μπλάκμορ - κιθάρα
Τζον Λορντ - πλήκτρα
Ρότζερ Γκλόβερ - μπάσο
Ίαν Πέις - τύμπανα


== Παραπομπές ==


== Πηγές ==
Machine Head 25th Anniversary CD Booklet 1997 EMI Records
The Complete Deep Purple, Michael Heatley, Reynolds & Hearn, 2005
Deep Purple Live Dates


== Εξωτερικοί σύνδεσμοι ==
Στίχοι Highway Star
Guitar Tabs
Keyboard Tabs