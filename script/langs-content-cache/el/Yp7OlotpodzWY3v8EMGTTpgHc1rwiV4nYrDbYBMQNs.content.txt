revision: 10116901
title: "\u0394\u03B9\u03B5\u03B8\u03BD\u03AE\u03C2 \u039C\u03B1\u03B8\u03B7\u03BC\u03B1\
  \u03C4\u03B9\u03BA\u03AE \u039F\u03BB\u03C5\u03BC\u03C0\u03B9\u03AC\u03B4\u03B1"
url: https://el.wikipedia.org/wiki/%CE%94%CE%B9%CE%B5%CE%B8%CE%BD%CE%AE%CF%82_%CE%9C%CE%B1%CE%B8%CE%B7%CE%BC%CE%B1%CF%84%CE%B9%CE%BA%CE%AE_%CE%9F%CE%BB%CF%85%CE%BC%CF%80%CE%B9%CE%AC%CE%B4%CE%B1


---

Η Διεθνής Μαθηματική Ολυμπιάδα (αγγλ. International Mathematical Olympiad, συντομογραφικά IMO) είναι ένας ετήσιος διαγωνισμός μαθηματικών για μαθητές και μαθήτριες της δευτεροβάθμιας εκπαιδεύσεως. Αποτελεί την παλαιότερη από τις Διεθνείς Ολυμπιάδες Επιστημών. Η πρώτη Διεθνής Μαθηματική Ολυμπιάδα έγινε στη Ρουμανία το 1959 και συμμετείχαν επτά χώρες. Από τότε έχει διεξαχθεί κάθε έτος με εξαίρεση το 1980. Περισσότερες από εκατό χώρες, που αντιπροσωπεύουν περισσότερο από το 90% του ανθρώπινου πληθυσμού, στέλνουν ομάδες που αποτελούνται η καθεμιά από 6 το πολύ διαγωνιζόμενους μαθητές/μαθήτριες συν έναν αρχηγό ομάδας, έναν υπαρχηγό και παρατηρητές.Το περιεχόμενο του διαγωνισμού κυμαίνεται από εξαιρετικά δύσκολα προβλήματα στοιχειώδους άλγεβρας και στοιχειώδους αναλύσεως (συναρτήσεων και ακολουθιών) μέχρι προβλήματα σε κλάδους των μαθηματικών που δεν καλύπτονται σχεδόν ποτέ από τα συμβατικά προγράμματα της δευτεροβάθμιας εκπαιδεύσεως, και συχνά ούτε και από την πανεπιστημιακή ύλη των μαθηματικών, όπως η προβολική και η μιγαδική γεωμετρία, οι συναρτησιακές εξισώσεις, η συνδυαστική και θέματα από τη θεωρία αριθμών, από την οποία απαιτείται εκτεταμένη γνώση των θεωρημάτων της. Ο απειροστικός λογισμός (διαφορικός και ολοκληρωτικός), αν και επιτρέπεται στις λύσεις, δεν αποτελεί ποτέ προαπαιτούμενο, καθώς υπάρχει η αρχή ότι ο οποιοσδήποτε με μια βασική κατανόηση των μαθηματικών θα πρέπει να κατανοεί τα προβλήματα, ακόμα και αν οι λύσεις τους απαιτούν πολύ περισσότερες γνώσεις. Οι υποστηρικτές αυτής της αρχής ισχυρίζονται πως αυτό επιτρέπει μια αίσθηση ευρύτητας και παρέχει κίνητρο για την εκπόνηση κομψών, απατηλά απλών προβλημάτων, τα οποία ωστόσο απαιτούν ένα επίπεδο δημιουργικής σκέψεως, συχνά πολλή δημιουργική σκέψη για να κερδηθούν όλοι οι πόντοι για ένα συγκεκριμένο πρόβλημα.
Η διαδικασία επιλογής για τη συμμετοχή στην Ολυμπιάδα διαφέρει αρκετά από χώρα σε χώρα, αλλά συνήθως αποτελείται από μια σειρά διαγωνισμάτων, από τα οποία επιλέγονται όλο και λιγότεροι μαθητές/μαθήτριες. Οι ομάδες δεν αναγνωρίζονται επισήμως από το βαθμολογικό μέρος της Ολυμπιάδας — όλες οι βαθμολογίες που βγαίνουν αφορούν μόνο φυσικά πρόσωπα, αλλά ανεπισήμως οι συνολικές βαθμολογίες των ομάδων συγκρίνονται μεταξύ τους περισσότερο από αυτές των μεμονωμένων μελών των ομάδων. Οι διαγωνιζόμενοι πρέπει να είναι ηλικίας κάτω των 20 ετών και δεν πρέπει να είναι εγγεγραμμένοι σε οποιοδήποτε ίδρυμα τριτοβάθμιας εκπαιδεύσεως. Εφόσον ικανοποιούνται αυτοί οι δύο όροι, το οποιοδήποτε πρόσωπο μπορεί να συμμετέχει σε όσες Μαθηματικές Ολυμπιάδες θέλει.Η Διεθνής Μαθηματική Ολυμπιάδα είναι ένας από τους υψηλότερου κύρους διαγωνισμούς μαθηματικών στον κόσμο.


== Παραπομπές ==


== Εξωτερικοί σύνδεσμοι ==
Επίσημος ιστότοπος
Ο παλαιός κεντρικός ιστότοπος