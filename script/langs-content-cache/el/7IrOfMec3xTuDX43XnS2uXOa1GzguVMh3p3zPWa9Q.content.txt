revision: 8267071
title: "\u03A4\u03B6\u03CC\u03C4\u03B6\u03BF"
url: https://el.wikipedia.org/wiki/%CE%A4%CE%B6%CF%8C%CF%84%CE%B6%CE%BF


---

Η ταινία Τζότζο (πρωτότυπος τίτλος Jojo Rabbit), είναι δραματική κομεντί παραγωγής 2019 σε σενάριο και σκηνοθεσία Τάικα Γουαϊτίτι και αποτελεί κινηματογραφική μεταφορά του μυθιστορήματος της Κριστίν Λιούνενς Caging Skies. Ο Ρόμαν Γκρίφιν Ντέιβις υποδύεται τον Γιοχάνες Τζότζο Μπέτσλερ, ένα δεκάχρονο παιδί, μέλος της νεολαίας Χίτλερ κατά την περίοδο του Β' Παγκοσμίου Πολέμου, που ανακαλύπτει ότι η μητέρα του (την οποία υποδύεται η Σκάρλετ Γιόχανσον) κρύβει μια Εβραία κοπέλα (Τομαζίν Μακέντζι) στη σοφίτα του σπιτιού τους. Στην ταινία συμμετέχουν επίσης οι Τάικα Γουαϊτίτι, Ρέμπελ Γουίλσον, Στίβεν Μέρτσαντ, Άλφι Άλεν και Σαμ Ρόκγουελ.
Η ταινία έκανε πρεμιέρα στο 44ο Διεθνές Φεστιβάλ Κινηματογράφου του Τορόντο στις 8 Σεπτεμβρίου 2019, όπου και κέρδισε το μεγάλο βραβείο του φεστιβάλ. Η προβολή της ταινίας στις Η.ΠΑ. ένα μήνα μετά συνοδεύτηκε από θετικές ως επί το πλείστον κριτικές, αν κι υπήρξαν κάποια αρνητικά σχόλια για τον κωμικό τρόπο με τον οποίο παρουσιάζει τους Ναζί. 
Η ταινία επελέγη από το National Board of Review και από το Αμερικανικό Ινστιτούτο Κινηματογράφου ως μια από τις δέκα καλύτερες για το 2019. Έλαβε 6 υποψηφιότητες για βραβείο Όσκαρ, μεταξύ των οποίων και για Όσκαρ Καλύτερης Ταινίας και Β´ Γυναικείου Ρόλου και βραβεύτηκε εν τέλει με Όσκαρ Διασκευής Σεναρίου. Ήταν επίσης υποψήφιο για δυο Χρυσές Σφαίρες.


== Πλοκή ==
Το 1944, ενώ η Γερμανία του Χίτλερ βρίσκεται πολύ κοντά στην ήττα της από τους Συμμάχους, ο δεκάχρονος Γιοχάνες Τζότζο Μπέτσλερ (Ρόμαν Γκρίφιν Ντέιβις), ξεκινά την ενασχόλησή του με την Νεολαία Χίτλερ. Ο μικρός Τζότζο έχει ως είδωλό του τον Χίτλερ και όταν είναι μόνος του φαντάζεται τον εαυτό του να συνομιλεί με το όραμα (Τάικα Γουαϊτίτι) του μεγάλου Φύρερ και να παίρνει συμβουλές από εκείνον πάνω σε ένα σωρό φασιστικές αντιλήψεις για τη ζωή. Ο Τζότζο δε βλέπει την ώρα να ξεκινήσει το σαββατοκύριακο στη Νεολαία Χίτλερ, όπου όλα τα μικρά γερμανόπουλα θα εκπαιδευτούν προκειμένου να γίνουν άνδρες. Η θητεία του Τζότζο στη Νεολαία Χίτλερ, θα λήξει όμως άδοξα, όταν ως μέρος της εκπαίδευσής του τον βάλουν να σκοτώσει ένα κουνέλι προκειμένου να σκληραγωγηθεί. Ο μικρός Τζότζο έντρομος θα το βάλει στα πόδια και θα δεχτεί τις αποδοκιμασίες των ομοϊδεατών του, οι οποίοι θα τον αρχίσουν να τον αποκαλούν περιπαιχτικά κουνέλι. Γυρίζοντας τότε απογοητευμένος στο σπίτι του, ο Τζότζο προσγειώνεται απότομα στην πραγματικότητα όταν ανακαλύπτει ότι η προοδευτική του μητέρα, Ρόζι (Σκάρλετ Γιόχανσον), προσφέρει καταφύγιο στη σοφίτα στην Έλσα (Τομαζίν Μακέντζι), μια Εβραία έφηβη. Ο Τζότζο τότε καλείται να ακολουθήσει μια στάση ζωής. Από τη μια πλευρά έχει τις φασιστικές ιδέες που του έχουν δηλητηριάζει το μυαλό κι από την άλλη την πραγματική του και ευαίσθητη φύση. Αποφασίζει λοιπόν να γνωρίσει την Έλσα γι' αυτό που είναι πραγματικά.


== Παραπομπές ==


== Εξωτερικοί σύνδεσμοι ==
Τζότζο  στην IMDb