revision: 10101639
title: Communication
url: https://el.wikipedia.org/wiki/Communication_Arts


---

Το Communication Arts  (αρκτικόλεξο: CA) είναι ένα από τα σημαντικότερα διεθνή εμπορικά περιοδικά σχεδιασμού και οπτικής επικοινωνίας και η θεματολογία του περιλαμβάνει γραφιστική, διαφήμιση, φωτογραφία, εικονογράφηση, τυπογραφία, διαδραστικά μέσα επικοινωνίας και σχεδιασμό ιστοσελίδων. Το περιοδικό έχει έδρα το Πάλο Άλτο στην Καλιφόρνια και δημοσιεύεται υπό την επιμέλεια του Patrick Coyne. Εκδίδει 6 τεύχη ετησίως και διοργανώνει ισάριθμους δημιουργικούς διαγωνισμούς με αντικείμενο την γραφιστική, τη διαφήμιση, τη φωτογραφία, την εικονογράφηση, την τυπογραφία και τα διαδραστικά μέσα επικοινωνίας. Κάθε τεύχος είναι διαθέσιμο και σαν ηλεκτρονικό περιοδικό.


== Ιστορία ==
Το περιοδικό ιδρύθηκε το 1959 στις ΗΠΑ από τους Richard Coyne και Robert Blanchard. Το πρώτο τεύχος κυκλοφόρησε τον Αύγουστο του ίδιου έτους ως Journal of Commercial Art. Ανάμεσα σε άλλες καινοτομίες, ήταν το πρώτο ευρείας κυκλοφορίας αμερικανικό περιοδικό για τις εφαρμοσμένες τέχνες που εκτυπώθηκε με τη μέθοδο λιθογραφία όφσετ.Μετά την αποχώρηση του Blanchard για να ασχοληθεί με τη δική του επιχείρηση, ο Coyne, μαζί με τη σύζυγο του Jean και ένα μικρό αριθμό προσωπικού, συνέχισε να γράφει, σχεδιάζει και παράγει το περιοδικό. Με την πάροδο του χρόνου, η κυκλοφορία αυξήθηκε σε 38.000 αντίτυπα. Το 2023, η πληρωμένη κυκλοφορία του Communication Arts ανέρχεται περίπου στα 16.000 αντίτυπα, έναντι των 21.000 το 2021.
Τον Νοέμβριο του 1990 ιδρύεται η μη κερδοσκοπική οργάνωση Richard and Jean Coyne Family Foundation, η οποία έχει χρηματοδοτήσει προγράμματα που υποστήριξαν νέους ανθρώπους από μειονεκτούντα οικονομικά περιβάλλοντα, στην εισαγωγή τους σε σχολές τέχνης. Επίσης, παρέχει υποτροφίες για πανεπιστημιακές σπουδές στην γραφιστική, τη διαφήμιση, τη φωτογραφία και την εικονογράφηση.


=== Διαγωνισμοί ===
Διευρύνοντας τις δραστηριότητες του και σε αναζήτηση πρόσθετης συντακτικής ύλης, το περιοδικό ξεκινάει έναν ετήσιο διαγωνισμό το 1960. Σε λίγα μόνο χρόνια, ο διαγωνισμός αυτός έδωσε την θέση του σε τέσσερις αυτοτελείς ετήσιους διαγωνισμούς: γραφιστικής, διαφήμισης, φωτογραφίας και εικονογράφησης. Το 1995 προστέθηκε ο διαγωνισμός των διαδραστικών μέσων επικοινωνίας και τελευταίος παρουσιάζεται ο διαγωνισμός τυπογραφίας. Σε αυτούς συμμετέχουν επαγγελματικά έργα και φοιτητικές εργασίες από όλο τον κόσμο, δημιουργημένα ως και έναν χρόνο πριν την λήξη της προθεσμίας υποβολής συμμετοχών. 
Οι διεθνείς διαγωνισμοί του Communication Arts αξιολογούνται από κριτικές επιτροπές που απαρτίζονται από επαγγελματίες των γραφικών τεχνών. Τα μέλη της κριτικής επιτροπής απονέμουν το βραβείο Award of Excellence με κριτήριο τη δημιουργικότητα. Κάθε έργο που επιτυγχάνει στον διαγωνισμό, δημοσιεύεται στο αντίστοιχο τεύχος και περιλαμβάνεται στο αρχείο των νικητών που είναι διαθέσιμο στην ιστοσελίδα του περιοδικού. Στους δημιουργούς απονέμεται εξατομικευμένο βραβείο και πιστοποίηση με τα στοιχεία του έργου και  των συντελεστών του.


=== Διαδικτυακή παρουσία ===
Το Communication Arts υπήρξε το πρώτο μεγάλο έντυπο περιοδικό σχεδιασμού που απέκτησε παρουσία στο διαδίκτυο, το 1995. Εκτός από την παρουσίαση δημιουργικών έργων οπτικής επικοινωνίας, περιλάμβανε και αγγελίες θέσεων εργασίας. Η ενότητα αγγελιών εργασίας αυξήθηκε και επανασυστήθηκε το 2001 σαν ένας αυτόνομος ιστότοπος, το Creative Hotlist.


== Πηγές ==


== Εξωτερικοί σύνδεσμοι ==
Επίσημος ιστότοπος
The Richard and Jean Coyne Family Foundation