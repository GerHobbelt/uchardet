revision: 9211767
title: "\u0393\u03B9\u03AC\u03BA\u03BF\u03BC\u03C0\u03BF\u03C5\u03C2 \u03A6\u03B5\u03C1\
  \u03BD\u03C4\u03B9\u03BD\u03AC\u03BD\u03C4\u03BF\u03C5\u03C2 \u03A3\u03AD\u03B9"
url: https://el.wikipedia.org/wiki/%CE%93%CE%B9%CE%AC%CE%BA%CE%BF%CE%BC%CF%80%CE%BF%CF%85%CF%82_%CE%A6%CE%B5%CF%81%CE%BD%CF%84%CE%B9%CE%BD%CE%AC%CE%BD%CF%84%CE%BF%CF%85%CF%82_%CE%A3%CE%AD%CE%B9


---

Ο Γιάκομπους Φερντινάντους Σέι (φλαμανδικά: Jacobus Ferdinandus Saey ή Jacob Ferdinand Saeys, 1658 - μετά το 1726) ήταν Φλαμανδός ζωγράφος της τεχνοτροπίας μπαρόκ, ο οποίος ειδικευόταν σε αρχιτεκτονικές απεικονίσεις με εύθυμες συντροφιές σε φανταστικά ανάκτορα της Αναγέννησης ή της εποχής του μπαρόκ. Ξεκίνησε τη σταδιοδρομία του στη Φλάνδρα και στη συνέχεια μετοίκησε στη Βιέννη, όπου παρέμεινε για όλο το υπόλοιπο της ζωής του.


== Βιογραφία ==
Ο Σέι γεννήθηκε στην Αμβέρσα. Πιθανόν να ήταν ανεψιός του εμπόρου έργων τέχνης Γιαν Σέι. Το 1672-73 μαθήτευσε στον ζωγράφο αρχιτεκτονημάτων και έργων προοπτικής Βίλελμ Σούμπερτ φαν Έρενμπερχ. Το 1679-80 έγινε μέλος στη Συντεχνία του Αγίου Λουκά της Αμβέρσας. Η τελευταία του καταγραφή στη Φλάνδρα γίνεται στο Μέχελεν το 1684. Ο γάμος του με την Μαρία φαν Ρίσμα καταγράφεται στη Βιέννη το 1694. Δραστηριοποιήθηκε στην πόλη αυτή επί μερικά χρόνισ πριν τον γάμο του. Το 1726 καταγράφηκε επίσης στη Βιέννη.Το έτος και ο τόπος θανάτου του δεν είναι γνωστά.


== Έργο ==
Ο Γιάκομπους Φερντινάντους Σέι επηρεάστηκε στη θεματολογία του από τον δάσκαλό του φαν Έρενμπερχ, ο οποίος κυρίως ζωγράφιζε αρχιτεκτονικές σκηνές πραγματικών ή φανταστικών ιερών ναών, ανακτόρων της Αναγέννησης και πινακοθήκες. Αντίθετα, όμως, με τον δάσκαλό του, ο οποίος μερικές φορές ζωγράφιζε το εσωτερικό πραγματικών, υπαρχόντων κτισμάτων, το έργο του Σέι επικεντρώνεται κυρίως σε φανταστικές κατασκευές και εξωτερικές σκηνές, όπου χαρούμενες συντροφιές συγκεντρώνονται με ανεπίσημο τρόπο.

Ο Σέι αρίστευε στη χρήση της προοπτικής και στην απεικόνιση διαφορετικών υλικών, ιδιαίτερα μαρμάρινων στηλών. Άλλα χαρακτηριστικά του έργου του είναι τα επαναλαμβανόμενα "καρό" δάπεδα και η δραματική χρήση του φωτός. Συνεργαζόταν τακτικά με άλλους καλλιτέχνες, οι οποίοι ζωγράφιζαν το "σταφάζ" (πληθύσμωση με ανθρώπινες μορφές" στα έργα του.Εξαίρετο παράδειγμα αυτής της φανταστικής αρχιτεκτονικής απεικόνισης είναι ο πίνακας Κλασική στοά με συντροφιά συγκεντρωμένη γύρω από πηγή (δημοπρατήθηκε από τον οίκο "Σόθμπυ" στις 27 Ιανουασρίου 2011 (παρτίδα 285). Η σύνθεση απεικονίζει μια μνημειώδη στοά μπροστά από την οποία έχει συγκεντρωθεί μια κομψή συντροφιά. Το έντονο φως που προσπίπτει στο κτίσμα και η αντίθεση μεταξύ του αχνού ουρανού και των καμπυλών της στοάς καταδεικνύουν το μέγεθος και τον όγκο της. Η συμπερίληψη στοιχείων όπως το παγώνι και το αγόρι - ακόλουθος δίνουν μια "παιχνιδιάρικη" διάσταση στον πίνακα.Στο Μουσείο του Λούβρου εκτίθεται η σύνθεσή του Γεύμα κατά το κυνήγι, η οποία διαφέρει από τα άλλα του έργα, καθώς απεικονίζει μια κομψή συντροφιά μπροστά σε τοπίο και όχι σε φανταστικό ανάκτορο.


== Δείτε επίσης ==
Κατάλογος Φλαμανδών ζωγράφων


== Παραπομπές ==


== Εξωτερικοί σύνδεσμοι ==
 Πολυμέσα σχετικά με το θέμα  Jacobus Ferdinandus Saey στο Wikimedia Commons