revision: 8928595
title: "\u0391\u03BB\u03B1\u03BC\u03B9\u03BD\u03CC\u03C2"
url: https://el.wikipedia.org/wiki/%CE%91%CE%BB%CE%B1%CE%BC%CE%B9%CE%BD%CF%8C%CF%82


---

Η Αλαμινός είναι κοινότητα της επαρχίας Λάρνακας στην Κύπρο.


== Τοποθεσία ==
Η Αλαμινός βρίσκεται 28 χιλιόμετρα δυτικά της πόλης της Λάρνακας. Είναι κτισμένη σε υψόμετρο 90 μέτρων πάνω από την επιφάνεια της θάλασσας. Στα βόρεια συνορεύει με την Κοφίνου, στα ανατολικά με την Αναφωτία, στα νοτιοανατολικά με τον Μαζωτό και στα δυτικά με τον Άγιο Θεόδωρο. Η νότια πλευρά της διοικητικής της έκτασης είναι παραθαλάσσια.


== Ιστορία - Ονομασία ==
Η Αλαμινός ήταν μεσαιωνικό φέουδο. Το 1463 παραχωρήθηκε στον ευγενή Ιωάννη Λορεντάνο. Μετά την κατάκτηση της Κύπρου από τους Οθωμανούς την περίοδο 1570-1571, στο χωριό εγκαταστάθηκαν Τούρκοι.Σύμφωνα με μια εκδοχή η κόρη ενός ευγενή που ονομαζόταν Μινιώ εξαφανίστηκε από το χωριό και όλοι οι κάτοικοι την έψαχναν φωνάζοντας Έλα Μινιώ, Έλα Μινιώ και έτσι το χωριό πήρε το όνομα Αλαμινός.


== Πληθυσμός ==
Σύμφωνα με τις απογραφές πληθυσμού που πραγματοποιήθηκαν στην Κύπρο, ο πληθυσμός της κοινότητας γνώρισε αρκετές αυξομειώσεις. Πριν την τουρκική εισβολή του 1974, η Αλαμινός ήταν μεικτό χωριό, δηλαδή κατοικούσαν σε αυτό Ελληνοκύπριοι και Τουρκοκύπριοι. Από το 1881 που υπάρχουν καταγεγραμμένα στοιχεία, έως το 1973 ο πληθυσμός Ελληνοκυπρίων και Τουρκοκυπρίων ήταν περίπου ο ίδιος.Στις 20 Ιουλίου 1974, κατά την τουρκική εισβολή, η Εθνική Φρουρά επιτέθηκε στο χωριό ως αντίδραση στην τουρκική στρατιωτική επίθεση. Δόθηκε μάχη μεταξύ των Ελληνοκυπρίων και Τουρκοκυπρίων με αποτέλεσμα τον θάνατο πέντε Ελληνοκυπρίων και οκτώ Τουρκοκυπρίων. Στις 21 Ιουλίου 1974, οι Τουρκοκύπριοι μαχητές παραδόθηκαν. Δεκατρείς από αυτούς μεταφέρθηκαν στο κέντρο του χωριού και εκτελέστηκαν.Εν τω μεταξύ, το μεγαλύτερο μέρος του άμαχου πληθυσμού των Τουρκοκυπρίων της Αλαμινού αναζήτησε καταφύγιο στην Κοφίνου. Οι άντρες σε ηλικία μάχης μεταφέρθηκαν σε στρατόπεδο που είχε ανεγερθεί δίπλα στο χωριό. Πολλές οικογένειες κατόρθωσαν να μετακινούν στο βόρειο τμήμα της Κύπρου μέσω λόφων και πεδιάδων, συνήθως τις βραδινές ώρες. Οι υπόλοιπες οικογένειες που βρίσκονταν στην Κοφίνου μεταφέρθηκαν τον Δεκέμβριο του 1974, μαζί με τους Τουρκοκύπριους κάτοικους της Κοφίνου, στο βόρεια τμήμα της Κύπρου. Η πλειοψηφία των Τουρκοκύπριων κατοίκων της Αλαμινού εγκαταστάθηκαν στην Κυθρέα. Στην Αλαμινό παρέμειναν οι Ελληνοκύπριοι κάτοικοι της. Επιπλέον, εγκαταστάθηκαν και λίγοι Ελληνοκύπριοι πρόσφυγες στην πρώην τουρκοκυπριακή γειτονιά της κοινότητας.Τις τελευταίες δεκαετίες η κοινότητα παρουσιάζει πληθυσμιακή αύξηση. Ο πίνακας που ακολουθεί παρουσιάζει τον πληθυσμό του χωριού όπως καταγράφηκε στις απογραφές πληθυσμού που έγιναν στην Κύπρο.


== Παραπομπές ==


== Πηγές ==
«Ιστορία». Αρχειοθετήθηκε από το πρωτότυπο στις 3 Ιουλίου 2021. Ανακτήθηκε στις 3 Ιουλίου 2021. 
«Αλαμινός». www.polignosi.com. Αρχειοθετήθηκε από το πρωτότυπο στις 3 Ιουλίου 2021. Ανακτήθηκε στις 3 Ιουλίου 2021. 
«Alaminos». www.prio-cyprus-displacement.net. Αρχειοθετήθηκε από το πρωτότυπο στις 3 Ιουλίου 2021. Ανακτήθηκε στις 3 Ιουλίου 2021. 


== Εξωτερικοί σύνδεσμοι ==
Ιστοσελίδα Κοινοτικού Συμβουλίου
Κύπρος Ένα Ταξίδι - Αλαμινός