revision: 8983512
title: "\u03A4\u03AD\u03C1\u03B5\u03BD\u03C2 \u03A4\u03C1\u03B5\u03BD\u03C4 \u03BD\
  \u03C4' \u0386\u03C1\u03BC\u03C0\u03B9"
url: https://el.wikipedia.org/wiki/%CE%A4%CE%AD%CF%81%CE%B5%CE%BD%CF%82_%CE%A4%CF%81%CE%B5%CE%BD%CF%84_%CE%BD%CF%84%27_%CE%86%CF%81%CE%BC%CF%80%CE%B9


---

Ο Σανάντα Μαϊτρέγια (Sananda Maitreya), περισσότερο γνωστός με το καλλιτεχνικό του όνομα, Τέρενς Τρεντ Ντ' Άρμπι, είναι Αμερικανός τραγουδιστής και τραγουδοποιός. Είναι αναγνωρίσιμος από τη φωνή του, η οποία είναι χαρακτηριστική και προσιδιάζει σε αυτήν του Σαμ Κουκ. Είναι επίσης δισκογραφικός παραγωγός των δικών του άλμπουμ και παίζει τα περισσότερα από τα μουσικά όργανα στις δισκογραφικές δουλειές του.


== Βιογραφία ==
Γεννήθηκε ως Τέρενς Τρεντ Χάουαρντ (Terence Trent Howard) στις 15 Μαρτίου του 1962 στο Μανχάταν της Νέας Υόρκης. Στους παιδικούς του φίλους ήταν γνωστός με το όνομα Τέρι Ντάρμπι. Μετά το Γυμνάσιο Ντε Λαντ, το οποίο τελείωσε, κατατάχθηκε στον αμερικανικό Στρατό και υπηρέτησε στο παλιό τάγμα του Έλβις Πρίσλεϊ, στη Γερμανία. Το 1985 όταν έφυγε από το στρατόπεδο χωρίς άδεια, απολύθηκε επίσημα από το στρατό. Την περίοδο που βρισκόταν στη Γερμανία, εργάστηκε με το συγκρότημα The Touch, κυκλοφορώντας ένα άλμπουμ με υλικό και με την ονομασία Love On Time (1984). Αργότερα εκδόθηκε ξανά το 1989 με τον τίτλο Early Works όταν πλέον ο καλλιτέχνης ακολούθησε σόλο καριέρα. Έφυγε από τη Γερμανία το 1986 και εγκαταστάθηκε στο Λονδίνο, όπου για μικρό χρονικό διάστημα έπαιξε με το συγκρότημα The Bojangels. Στη συνέχεια ακολούθησε σόλο καριέρα και υπέγραψε το πρώτο του συμβόλαιο.


=== Καριέρα με το όνομα Terence Trent D'Arby ===
Το πρώτο του προσωπικό άλμπουμ με τίτλο Introducing the Hardline According to Terence Trent D'Arby κυκλοφόρησε το 1987 και είναι το εμπορικότερο άλμπουμ του καλλιτέχνη ως σήμερα. Το άλμπουμ έδωσε επιτυχίες, όπως "If You Let Me Stay," "Wishing Well," "Dance Little Sister" και "Sign Your Name", πούλησε πάνω από 1 εκατομμύριο αντίτυπα τις πρώτες τρεις ημέρες από την κυκλοφορία του και σήμερα οι πωλήσεις αριθμούν πάνω από 12 εκατομμύρια αντίτυπα. Το Μάρτιο του 1988 για το άλμπουμ ο Τέρενς Τρεντ Ντ' Άρμπι κέρδισε ένα βραβείο Γκράμι στην κατηγορία καλύτερης ανδρικής ερμηνείας ριθμ εν μπλουζ. Την ίδια χρονιά κέρδισε μία υποψηφιότητα για τον καλύτερο πρωτοεμφανιζόμενο καλλιτέχνη στα βραβεία Soul Train.
Στη συνέχεια ο τραγουδιστής κυκλοφόρησε το πιο σοβαρό Neither Fish Nor Flesh: A Soundtrack of Love, Faith, Hope & Destruction (1989). Το άλμπουμ συγκέντρωσε αρνητικές κριτικές αλλά πούλησε 2 εκατομμύρια αντίτυπα.
Στις αρχές της δεκαετίας του '90 ο Ντ' Άρμπι εγκαταστάθηκε στο Λος Άντζελες. Το 1993 κυκλοφόρησε το άλμπουμ Symphony or Damn: Exploring the Tension Inside the Sweetness, το οποίο έκανε επιτυχία, όχι όμως όση και το πρώτο άλμπουμ του καλλιτέχνη. Στο ίδιο το άλμπουμ συμπεριλήφθηκε και το ντουέτο "Delicate" με την τραγουδίστρια της σόουλ Des'ree.
To 1995 κυκλοφόρησε το άλμπουμ Vibrator, που αν και είχε καλές κριτικές, επίσης απέτυχε να φτάσει την απήχηση που είχε η πρώτη δισκογραφική δουλειά του Ντ' Άρμπι.
Το 1996 ο καλλιτέχνης έφυγε από την Κολούμπια και αφού έμεινε για τέσσερα χρόνια στη δισκογραφική εταιρεία Java Records, υιοθέτησε νέο όνομα. Την περίοδο εκείνη των τεσσάρων ετών ηχογράφησε το Terence Trent D'Arby's Solar Return, το οποίο δεν κυκλοφόρησε ποτέ. Το 2000 αγόρασε τα δικαιώματα του ακυκλοφόρητου άλμπουμ και έφυγε από τη δισκογραφική εταιρεία.
Ο Ντ' Άρμπι συνεργάστηκε το 1999 με το συγκρότημα INXS και αντικατέστησε το νεκρό Μάικλ Χάτσενς, ο οποίος ήταν φίλος του. Έτσι, το συγκρότημα έπαιξε στην τελετή έναρξης των Ολυμπιακών Αγώνων του 2000.


=== Με το όνομα Sananda Maitreya ===
Έπειτα από σειρά ονείρων, ο καλλιτέχνης απέκτησε το νέο όνομα Sananda Maitreya. Η αλλαγή του ονόματός του έγινε νόμιμα στις 4 Οκτωβρίου του 2001. Ο ίδιος, σε συνέντευξή του δήλωσε ότι είδε το θάνατο του Τέρενς Τρεντ Ντ' Άρμπι και έκανε προσπάθεια να βρει ξανά τον εαυτό του καλλιτεχνικά και να απελυθερωθεί από τη θεωρούμενη από τον ίδιο καταπιεστική φύση της μουσικής βιομηχανίας.


=== Ονόματα ===
Γεννήθηκε ως Terence Trent Howard. Το καλλιτεχνικό όνομα που τον έκανε γνωστό Terence Trent D'Arby, προέρχεται από το επώνυμο του θετού πατέρα του, James Benjamin Darby, και έβαλε και μία απόστροφο. Όταν ήταν στο συγκρότημα The Touch χρησιμοποίησε το Terence Trent Darby ως καλλιτεχνικό όνομα χωρίς απόστροφο. Το σημερινό του όνομα, Sananda Maitreya, το υιοθέτησε ο καλλιτέχνης έχοντας δει πολλά όνειρα.
Το 2001 εγκαταστάθηκε ξανά στη Γερμανία και ίδρυσε δική του δισκογραφική εταιρεία, με το όνομα, Treehouse Pub. Έκτοτε τα άλμπουμ του είναι διαθέσιμα μόνο μέσω του ηλεκτρονικού του δισκοπωλείου.
Τον επόμενο χρόνο, ο Μαϊτρέγια εγκαταστάθηκε στην Ιταλία, όπου ζει σήμερα.


=== Κινηματογραφική καριέρα ===
Εμφανίστηκε σε δύο ταινίες και στην τηλεοπτική σειρά Shake, Rattle and Roll στο ρόλο του Τζάκι Γουίλσον. Επίσης, τραγούδησε τραγούδια τίτλων σε ταινίες, όπως το 1991 στο Frankie and Johnny και στο Beverly Hills Cop 3|.


== Δισκογραφία ==
1987 - Introducing the Hardline According to Terence Trent D'Arby
1989 - Terence Trent D'Arby's Neither Fish Nor Flesh (A Soundtrack of Love, Faith, Hope & Destruction)
1993 - Terence Trent D'Arby's Symphony or Damn* (*Exploring the Tension Inside the Sweetness)
1995 - Terence Trent D'Arby's Vibrator 
2001 - Wildcard  (επανακυκλοφόρησε το 2002 με το όνομα Terence Trent D'Arby's Wildcard! - The Jokers' Edition)
2005 - Angels & Vampires - Volume I (διαθέσιμο μόνο μέσω του δισκογραφικού του καταστήματος στο Διαδίκτυο)
2006 - Angels & Vampires - Volume II (διαθέσιμο μόνο μέσω του δισκογραφικού του καταστήματος στο Διαδίκτυο)
2009 - NIGOR MORTIS (διαθέσιμο μόνο μέσω του δισκογραφικού του καταστήματος στο Διαδίκτυο)https://web.archive.org/web/20121205065230/http://sanandamaitreya.com/ecommerce/nigor_mortis.php


== Παραπομπές ==


== Εξωτερικοί σύνδεσμοι ==
Επίσημος ιστότοπος του καλλιτέχνη
Ο Terence Trent D'Arby στο Rolling Stone