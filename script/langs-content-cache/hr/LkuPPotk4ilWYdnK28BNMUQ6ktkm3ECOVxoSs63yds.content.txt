revision: 6531242
title: "Dragutin Pavli\u010Devi\u0107"
url: https://hr.wikipedia.org/wiki/Dragutin_Pavli%C4%8Devi%C4%87


---

Dr. sc. Dragutin Pavličević (Luka Krmpotska kod Novog Vinodolskog, 15. siječnja 1932.), hrvatski je povjesničar.


== Životopis ==
Dragutin Pavličević rodio se u Luci Krmpotskoj kod Novog Vinodolskog 1932. godine. Odrastao je u Pleternici gdje je završio osnovnu školu a gimnaziju je pohađao u Požegi. Studirao je povijest i hrvatski jezik u Zagrebu a diplomirao je povijest na Sveučilištu u Beogradu. Isprva je radio kao nastavnik u pleterničkoj osnovnoj školi, a kasnije i kao direktor škole. Nakon završenog izvanrednoga studija povijesti na Filozofskom fakultetu u Beogradu (1964.), postao je predavač povijesti na Pedagoškoj akademiji u Petrinji. Godine 1965. utemeljio je Povijesno društvo za Sisak, Petrinju i Banovinu. U razdoblju 1968. do 1970. godine bio je ravnatelj gimnazije u Petrinji. Magistrirao je 1970. godine a doktorirao 1976. godine na Filozofskom fakultetu u Zagrebu s temom Narodni pokret 1883. u Hrvatskoj. Od 1970. do 1976. godine urednik je u Školskoj knjizi u Zagrebu. Od 1976. godine bio je znanstveni suradnik u Institutu za hrvatsku povijest, potom znanstveni savjetnik Zavoda za hrvatsku povijest Filozofskoga fakulteta u Zagrebu, a od 1997. do 2003. godine znanstveni savjetnik u Institutu društvenih znanosti "Ivo Pilar", nakon čega odlazi u mirovinu.
Jedan je od osnivača Instituta za hrvatsku povijest Filozofskog fakulteta u Zagrebu (1971.) te pokretač Hrvatskih studija Sveučilišta u Zagrebu (1993.). Član je triju međunarodnih i četiriju domaćih znanstvenih udruga.
Do 31. prosinca 2003. godine objavio je 462 rada, od toga je 111 izvornih znanstvenih radova, 8 monografija i sinteza povijesti Hrvatske, te Bosne i Hercegovine.


== Urednik, priređivač i suautor ==
Urednik je, priređivač i suautor knjiga: "Vojna krajina" (1984.), "Sisak i Banija - priručnik za učenike" (u suautorstvu s Đorđem Đurićem, 1987),"Dnevnik Maksimilijana Vrhovca 1" (1987.), "Politička povijest Hrvatske 1" Josipa Horvata (1990.), "Pod Okićem: zavičajna knjiga župa sv. Marije i sv. Martina" (1993.), "Slavonske povijesne teme" Vjekoslava Klaića (1994.), stručni voditelj skupa "Jugoistočna Europa 1918. – 1995." 1,2, (zbornik tiskan na hrvatskom i engleskom jeziku 1996. i 1999.), "Krbavska bitka i njezine posljedice" (1998.), "Izabrani politički spisi" Ivana Mažuranića (1999.), "85 godina NK Slavije u Pleternici", (2011.) (napisao poglavlje Nogomet uopće, u Hrvatskoj te u Pleternici (1926. – 1958.), str. 9. – 76.).


== Nepotpun popis djela ==
Na vratima Požeške doline, 1961.
Buna u bivšoj Banskoj krajini 1883., 1973.
Narodni pokret 1883. u Hrvatskoj, 1980.
Hrvatske kućne/obiteljske zadruge I., (do 1881.), 1989., (2. ponovljeno izd. 2010.)
Kninski zbornik, 1993. (suautori Stjepan Antoljak, Trpimir Macan)
Moravski Hrvati: povijest, život, kultura, 1994.
Povijest Hrvatske, 1994., (2. izd. 2000., 3. izd. 2002., 4. izd. 2007.)
Kratka politička i kulturna povijest Hrvatske, 1998.
Kratka politička i kulturna povijest Bosne i Hercegovine, 2000.
Hrvati i istočno pitanje, 2007.
Iz ambara sjećanja i divana, 2007. (memoarska knjiga)
Grad Pleternica 1270. – 2010., 2009. (suautori: Katarina Slovaček Aldarović, Dragutin Bajt, Josip Hurtiš, Franjo Novak, Hrvoje Potrebica, Tomislav Radonić, Vlado Štibrić, Dorotea Valenta i Juraj Zelić)
Hrvatske kućne/obiteljske zadruge II. (nakon 1881.), 2010.
Jablani kraj Orljave, 2011. (zbirka pjesama)
Sto lovačkih priča i zanimljivosti, 2015., (zbirka priča i putopisa)
Povijest jednog povjesničara: doživljaji iz borbe protiv "klasnog neprijatelja" u Zagrebu od 1947. do 1952., 2017.Njegovo djelo "Povijest Hrvatske" je na poljski prevela Łucja Danielewska, a poljski prijevod se zove Historia Chorwacji. Knjiga je tiskana 2004. godine.


== Nagrade i priznanja i odlikovanja ==
1989.: Državna nagrada za znanost "Bartol Kašić", za knjigu "Hrvatske kućne zadruge 1".
1995.: Nagrada za cjelokupnu djelatnost "Ivan Filipović", za knjigu "Moravski Hrvati: povijest, život, kultura".
1997.: Počasni građanin grada Pleternice.
1998.: Red Danice hrvatske s likom Ruđera Boškovića.
1998.: Medalja s kolajnom s likom dr. Ive Pilara - Dan Instituta 26. studenog 1998.
2000.: Državna nagradu za znanost, za knjigu "Povijest Hrvatske" – drugo prošireno i dopunjeno izdanje.


== Literatura ==
"Hrvatska opća enciklopedija 8", str. 339., Zagreb, 2006.
Ljudevit Petrak, "Pleternica vjekovima", 1979.
"85 godina NK Slavije u Pleternici", D. Pavličević, T. Radonić, J. Hurtiš (bilješke o piscu)


== Izvori ==


== Vanjske poveznice ==
Hrvati i istočno pitanje, Predgovor[neaktivna poveznica] (PDF)
HIC: Dragutin Pavličević: Kratka politička i kulturna povijest Hrvatske  Inačica izvorne stranice arhivirana 30. lipnja 2004.
historiografija.hr: Dragutin Pavličević: Buna u bivšoj Banskoj krajini 1883.  Inačica izvorne stranice arhivirana 3. lipnja 2016. (PDF)
historiografija.hr: Dragutin Pavličević: Seljački nemiri u stubičkom kraju 1883. godine  Inačica izvorne stranice arhivirana 4. ožujka 2016. (PDF)