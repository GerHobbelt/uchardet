revision: 6286116
title: "Sladorana \u017Dupanja"
url: https://hr.wikipedia.org/wiki/Sladorana_%C5%BDupanja


---

Sladorana Županja je hrvatska šećerana sa sjedištem u Županji. U većinskom je vlasništvu tvornice šećera Viro iz Virovitice.


== Povijest ==
Županjska šećerana započela je s radom 15. kolovoza 1947. a projektirala ju je češka tvrtka ČHD-Škoda tako da je u nju i ugrađena oprema Škodine proizvodnje. Početni dnevni kapacitet prerade šećerne repe je iznosio 1.350 tona.
Osim proizvodnje šećera, 1958. godine unutar tvornice s radom započinje i pogon za proizvodnju alkohola čiji je dnevni kapacitet iznosio 3.000 litara.
Godine 1962. je izvršena rekonstrukcija tvrtke, a samu rekonstrukciju je projektirala njemačka tvrtka BMA Hannover dok su u montaži sudjelovale domaće tvrtke Đuro Đaković iz Slavonskog Broda i Tehnika iz Zagreba. Time je povećan kapacitet prerade na 3.000 tona dnevno.
Kasnijim ulaganjima u Sladoranu Županja povećavan je kapacitet prerade: 4.500 tona (1977.), 5.000 tona (1998.) i na kraju 6.000 tona (2003.).


=== Novija povijest ===
1994. godine je provedena prva privatizacija šećerane čiji je ishod bilo vraćanje tvornice u većinsko javno vlasništvo temeljem preuzimanja dugovanja.
Vlada Republike Hrvatske 10. srpnja 2008. donosi odluku o raspisivanju javnog poziva za prikupljanje ponuda za kupnju dionica županjske Sladorane. Već 10. listopada iste godine Vlada na svojoj sjednici donosi odluku o prihvaćanju ponude tvornice šećera Viro. Time je virovitička šećerana postala vlasnik 38,115% ukupne vrijednosti temeljnog kapitala Sladorane.
Dne 23. prosinca 2009. uprava Vira donosi odluku o povećanju temeljnog kapitala čime postaje većinski vlasnik Sladorane s 59,06% dionica.
Iste godine su u županjsku šećeranu investirana velika sredstva, odnosno oko 47 milijuna kuna u imovinu te 22,5 milijuna kuna na održavanje. Također, Sladorana posjeduje Kosher i Halal certifikate.


== Proizvodi ==
Bijeli šećer
1, 25 i 50 kg u papirnoj ambalaži
1.000 i 1.200 kg u polipropilenskim vrećama
šećer u rinfuzi
Melasa
melasa od šećerne repe
Etilni alkohol
rafinirani etilni alkohol
tehnički etilni alkohol
Repin rezanac
suhi rezanac
sirovi prešani rezanac
Sladoliq
dopunsko tekuće krmivo
Proteinski prah
neaktivni stočni kvasac


== Vanjske poveznice ==
Službena web stranica Sladorane  Inačica izvorne stranice arhivirana 1. studenoga 2012.