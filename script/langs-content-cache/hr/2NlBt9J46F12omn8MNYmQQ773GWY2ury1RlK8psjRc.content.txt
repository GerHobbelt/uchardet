revision: 6413033
title: "Tom\xE1\u0161 Ujfalu\u0161i"
url: https://hr.wikipedia.org/wiki/Tom%C3%A1%C5%A1_Ujfalu%C5%A1i


---

Tomáš Ujfaluši (Rýmařov, Češka, 24. travnja 1978.) je češki bivši nogometaš.
Ujfaluši je igrač kojeg krase ogromna fizička snaga i izdržljivost te može igrati na pozicijama središnjeg braniča ili desnog beka. U karijeri je osim u Češkoj nastupao i za klubove iz Bundeslige, Serie A, Süper Lige i Primere.


== Karijera ==


=== Klupska karijera ===
Ujfaluši je profesionalnu karijeru započeo 1996. godine s 18 godina za Sigmu Olomouc. U prosincu 2000., tijekom zimskog prijelaznog roka, igrač potpisuje za njemački HSV. Za klub je debitirao na prvenstvenoj utakmici protiv Energie Cottbusa te se prometnuo u standardnog igrača kluba. Tako je do kraja sezone odigrao 16 od 17 prvenstvenih utakmica za klub, no HSV je prvenstvo završio na 13. mjestu a sljedeće sezone na 11. mjestu.
U sezoni 2002./03. Tomáš Ujfaluši je bio važna karika HSV-a koji je završio prvenstvo na 4. mjestu.
2004. češki igrač potpisuje za Fiorentinu koja se uspješno vratila u Serie A nakon dugogodišnjeg izbivanja zbog bankrota kluba. Nakon 150 službenih utakmica u dresu Viola gdje je igrao na poziciji desnog beka, Ujfaluši prelazi u Atlético Madrid.
U svojoj prvoj sezoni u Atléticu, Ujfaluši je s klubom osvojio 4. mjesto u Primeri te je s klubom nastupao u Ligi prvaka. Tijekom sezone 2009./10. klub je osvojio 9. mjesto u prvenstvu ali najveći uspjeh bilo je osvajanje Europske lige. Ujfaluši je u tom natjecanju nastupao osam puta, uključujući i finale protiv engleskog premijerligaša Fulhama.


=== Reprezentativna karijera ===
Tomáš Ujfaluši je za češku reprezentaciju debitirao 2001. godine. Prvo veliko natjecanje na kojem je sudjelovao s reprezentacijom bilo je Europsko prvenstvo u Portugalu 2004., gdje je odigrao četiri utakmice. Na Svjetskom prvenstvu u Njemačkoj 2006. isključen je na utakmici skupine protiv Gane. Na Europskom prvenstvu u Austriji i Švicarskoj, proglašen je igračem utakmice, na utakmici otvaranja turnira između Češke i domaćina Švicarske. Na tom turniru za reprezentaciju je nastupio tri puta.
Nakon osam godina provedenih u nacionalnoj reprezentaciji, u kojoj je s vremenom postao kapetan, igrač je napustio nacionalnu momčad 8. travnja 2009. Jedan od razloga bio je i incident kada su on i još petorica reprezentativaca bili izvrijeđani od strane gostiju u jednom restoranu zbog poraza od Slovačke 1. travnja 2009. u sklopu kvalifikacija za Mundijal u Južnoj Africi 2010.


== Privatni život ==
Ujfaluši je oženjen za suprugu Kateřinu.


== Osvojeni trofeji ==


=== Klupski trofeji ===


== Izvori ==


== Vanjske poveznice ==
Statistika igrača na Fussballdaten.de
Profil igrača na BDFutbol.com
Statistika igrača na Fotbal.cz  Inačica izvorne stranice arhivirana 27. rujna 2007.
Statistika igrača na National-football-teams.com