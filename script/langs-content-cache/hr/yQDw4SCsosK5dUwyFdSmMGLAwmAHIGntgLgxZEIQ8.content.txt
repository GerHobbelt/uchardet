revision: 6439202
title: "Vlasta Pavi\u0107"
url: https://hr.wikipedia.org/wiki/Vlasta_Pavi%C4%87


---

Vlasta Pavić (Zagreb, 24. svibnja 1957.) hrvatska političarka (SDP), gradonačelnica Zagreba od 2002. do 2005. 
Kao članicu Socijaldemokratske partije Hrvatske i dotadašnju dogradonačelnicu, Skupština Grada Zagreba ju je izabrala za gradonačelnicu 1. ožujka 2002., nakon što je gradonačelnik Milan Bandić bio prisiljen podnijeti ostavku zbog skandala vezanog za vožnju u pijanom stanju i pokušaj podmićivanja prometnog policajca.
Uskoro je Bandić izabran za dogradonačelnika i pokušao nastaviti upravljati gradom posredstvom svojih brojnih pristaša u gradskoj upravi i partijskoj organizaciji. Uporno se je pokušavao nametnuti Vlasti Pavić, koristeći ju kao marionetu. Ona to nije dopuštala i sukob između njih nije prestao do kraja njezina mandata. Pavić se pokušala suprotstaviti i uz diskretnu podršku predsjednika SDP-a Ivice Račana, koji nije volio da mu ijedan partijski vođa potkopava autoritet. Međutim nisu imali naročit uspjeh te je sukob dobivao i javnu dimenziju. Najviše je eskalirao u ožujku 2004., kad je Pavić javno tražila ispriku od Bandića što ju je verbalno napao na vulgaran i primitivan način, riječima: "J... ću ti majku! Ja vam dajem kruh i sve ću vas j...!!!"
Incident je "stavljen pod tepih" u interesu održavanja stabilnosti gradske vlasti, a Pavić je dogovorila s Bandićem da se ne će ponovo kandidirati za gradonačelnicu, dok bi zauzvrat do sljedećih izbora trebalo vladati "primirje". Bez obzira na to, Bandić je nastavio s potkopavanjem na razne načine, a čak je plasirao u javnosti razne klevete na račun gradonačelnice. Naposljetku je uspio nametnuti prijevremene izbore, u svibnju 2005., nakon kojih ponovo postaje gradonačelnik, zadobivši podršku Partije i Račana, svjesna Bandićeve snage i popularnosti.


== Izvori ==
Vlasta Pavić nova zagrebačka gradonačelnica  Inačica izvorne stranice arhivirana 12. srpnja 2002.
Vlasta Pavić u zamjenu za primirje ustupa mjesto Bandiću Inačica izvorne stranice arhivirana 17. srpnja 2012.
Milan Bandić opsovao majku zagrebačkoj gradonačelnici
Račan potiče Vlastu Pavić da vlada bez Bandića Inačica izvorne stranice arhivirana 17. srpnja 2012.
SDP members want Bandić as their leader Inačica izvorne stranice arhivirana 17. srpnja 2012.