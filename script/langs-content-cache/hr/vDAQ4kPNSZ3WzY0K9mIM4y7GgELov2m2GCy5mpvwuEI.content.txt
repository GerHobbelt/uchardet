revision: 6587497
title: Larin izbor
url: https://hr.wikipedia.org/wiki/Larin_izbor


---

Larin izbor je hrvatska telenovela autorice i producentice Jelene Popović Volarić. Serija je sa snimanjem krenula u lipnju 2011. godine, a s emitiranjem 4. rujna 2011. na Novoj TV. Popularna telenovela u Hrvatskoj je bila na blagdanskoj pauzi od 23. prosinca 2011. do 23. siječnja 2012. godine. Od strane Nove TV, 12. lipnja 2012. službeno je potvrđeno da uskoro počinje snimanje druge sezone Larinog izbora. Snimanje druge sezone serije završeno je 9. travnja 2013., a njeno prikazivanje završeno je 3. srpnja 2013. godine.
Kao spin-off ove serije snimljena je web serija Nikol, povjerljivo.Na temelju sapunice snimljen je i dugometražni film Larin izbor: Izgubljeni princ koji se u kinima započeo prikazivati 28. lipnja 2012. godine, a koji se radnjom direktno nastavlja na događaje iz prve sezone serije.


== Radnja ==
Lara Božić je mlada i jednostavna djevojka koja živi i radi u Splitu. Iako školovana glazbenica, radi kao pomoćna kuharica u catering službi. Vlasnice catering službe ponude joj posao konobarice na domjenku obitelji Zlatar, splitske aristokratske obitelji. Na zabavi Lara upoznaje Jakova Zlatara, mladoga, dobro odgojenog momka iz ugledne obitelji. Jakov se vratio u Split sa školovanja u inozemstvu i majka Nela je priredila zabavu u njegovu čast. Jakov nije pretjerano zainteresiran za svijet kojeg mu majka i otac pokušavaju nametnuti, već mu je za oko zapela mlada djevojka koju susreće u kuhinji. Jakov i Lara se zaljube na prvi pogled i provedu zajedno cijelu večer. Nakon strastvene večeri u vrtu, Nela ih uhvati i otjera Laru iz kuće. Zbog toga što nije spriječio majku, Jakov se osjeća posramljeno i traži Laru za oprost.
Nela Zlatar je ohola žena opsjednuta imidžom obitelji i nastavkom cijenjene loze Zlatarevih. Uvjerena je da se Lara približila Jakovu samo kako bi ušla u njihovu obitelj i kako bi uništila Jakovljevu karijeru kapetana plovidbe. Spletom okolnosti, Jakov odlazi na brod umjesto svog oca i preuzima funkciju kapetana. Prije isplovljavanja, zaprosi Laru i iste večeri se tajno vjenčaju. Jakov odvede Laru u kuću Zlatarevih i svima obznani da je ona sada njegova zakonita žena. Larin svijet se mijenja i sve više počinje sličiti paklu. Ne preostaje joj ništa drugo nego čekati Jakovljev povratak. U međuvremenu je prepuštena na milost i nemilost Jakovljeve majke Nele i mlađe sestre Nikol.


== Iza kamere ==
Redatelji Larinog izbora su Robert Orhel, Kristijan Milić, Tomislav Rukavina, Mladen Dizdar i Milivoj Puhlovski, a scenaristi Tomislav Hrpka, Milijan Ivezić, Iva Ilakovac, Aleksandar Kristek i Ozren Marod. Izvršni producent je Milo Grisogono, stilist Robert Sever, a direktor fotografije Mario Oljača. 


== Zanimljivosti ==
Prije početka snimanja, Larin izbor je prodan u 17 zemalja svijeta kao što su Slovačka, Češka, Slovenija, Crna Gora, Makedonija, BiH te zemlje Bliskog istoka. Broj zemalja u kojima je serija bila gledana narastao je na 41: uz navedene, Srbija, Bugarska, Rumunjska, Grčka, Vijetnam i Zapadna Afrika.
Prva televizijska uloga protagonistice Doris Pinčić i sporednih glumaca Jagode Kumrić, Duje Grubišića, Karla Mrkše i Ornele Vištice.
Prva negativna uloga za Eciju Ojdanić i Filipa Juričića u hrvatskoj telenoveli.
U scenama gdje Lara svira klavir i pjeva pjesmu "Što to bješe ljubav" Olivera Dragojevića, Larin tekst pjeva hrvatska pjevačica Jelena Rozga.
Glumačka veteranka Vlasta Knezović tumačila je lik sluškinje Kike u drugoj epizodi telenovele. Od sljedeće epizode glumica je zamijenjena još jednom hrvatskom glumačkom legendom, Helenom Buljan.


== Glazba ==
Naslovnu pjesmu "Samo ljubav ostaje" izvodi Marko Pecotić uz Tonka Podruga i Miru Trgu. Za glazbeni dio u seriji zadužen je hrvatski tekstopisac Tonči Huljić.

Naslovna je pjesma prevedena na arapski i postigla je uspjeh u Egiptu i Dubaiju.


== Gledanost i odaziv javnosti ==
Prva epizoda telenovele emitirana je 4. rujna 2011. u 20:00 sati, ostvarivši 11,9 % gledanosti. Daljnjim epizodama gledanost je kontinuirano rasla i dosegla brojku od oko 17-19 %.Serija je najveću gledanost zabilježila 24. studenog 2011. kad je epizodu gledalo milijun i 220 tisuća gledatelja u Hrvatskoj.


== Dugometražni film ==

Prije završetka snimanja prve sezone telenovele počela su govorkanja kako je u planu i dugometražni film koji bi se trebao emitirati nakon kraja 1. sezone. Ta vijest je i potvrđena 25. travnja 2012. Prva klapa filma pala je na taj datum u Kaštelima, a ostatak filma snimao se i u Splitu, Korčuli i Čiovu. Glumačku postavu filma čine Doris Pinčić, Ivan Herceg, Filip Juričić, Jagoda Kumrić i Stefan Kapičić. Ekipi su se pridružili i bosanskohercegovački glumac Miraj Grbić te hrvatski glumački veteran Špiro Guberina.


== Sezone ==


== Glumačka postava ==


=== Kroz cijelu seriju ===


=== Sudjelovali u 1. sezoni ===


=== Sudjelovali u filmu ===


=== Sudjelovali u 2. sezoni ===


=== Gostujuće uloge ===


== Međunarodna emitiranja ==


== Izvori ==