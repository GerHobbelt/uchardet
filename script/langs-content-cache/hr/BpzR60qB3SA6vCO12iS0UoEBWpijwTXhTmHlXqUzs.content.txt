revision: 6585667
title: "Edhem Mulabdi\u0107"
url: https://hr.wikipedia.org/wiki/Edhem_Mulabdi%C4%87


---

Edhem Mulabdić (Maglaj, 25. prosinca 1862. – Sarajevo, 29. siječnja 1954.), hrvatski je i bošnjački književnik. Roman Zeleno busenje slovi kao najznačajnije djelo ovog književnika i prvi bošnjački roman.


== Životopis ==
Edhem Mulabdić rođen je u Maglaju 1862. godine. Tu je završio mekteb i ruždiju, a nakon toga zaposlio se kao činovnik. Godine 1887. Mulabdić upisuje Učiteljsku školu u Sarajevu i po njenom završetku odmah dobiva posao u Brčkom. Odatle biva premješten u Sarajevo, gdje radi kao nastavnik u Dural-mualimminu, muslimanskoj vjeroučiteljskoj školi. Iza toga je perfekt konvikta Učiteljske škole, zatim nastavnik u Šerijatskoj sudačkoj školi i potom nadzornik osnovne škole. Uskoro biva izabran za narodnog poslanika u Maglaju i na toj dužnosti ostaje sve do siječnja 1929. godine, poslije čega odlazi u mirovinu. Godine 1923. među osnivačima je a od 1929. godine pa sve do smrti i predsjednikom muslimanskoga društva Narodna uzdanica. Zauzimao se za približavanje muslimana hrvatskoj nacionalnoj ideji. Zajedno sa Safvet-begom Bašagićem i Osmanom Nuri Hadžićem pokreće list Behar 1. svibnja 1900. (urednik lista od 1901. do 1906. godine), a 1903. godine osniva i društvo Gajret.
U svome dugom životu bio je prije svega prosvjetitelj, a onda i uspješan književnik. Svoj prosvjetiteljski rad prenosi i na književno stvaralaštvo. Roman Zeleno busenje slovi kao najznačjnije djelo ovog autora, ali i kao prvi bošnjački roman. Nova vremena je roman manjega značaja, ali neosporan dokument za izučavanje tog dijela povijesti o kom se u romanu govori.
Budući da je Mulabdić i prvi bošnjački novelist, bitno je spomenuti i zbirku novela Na obali Bosne. Mnoštvo članaka i didaktičkih tekstova ostalo je rasuto po časopisima koje je pisac uređivao ili u njima surađivao. Za vrijeme NDH javljao se u mnogim časopisima. ↓1 Zbog kontakata s vođama NDH bio je izopćen, poslije Drugoga svjetskog rata mu je suđeno, a ostao je i bez svoje mirovine. Umro je u Sarajevu 29. siječnja 1954. godine.
Danas je Mulabdić lektirni pisac i pomalo mu se vraća značaj koji je imao za razvoj bošnjačke kulture i prosvjete. Maglajska manifestacija "Mulabdićevi dani kulture" u cijelosti je posvećena imenu i djelu ovog značajnog književnika.


== Djela ==


== Bilješke ==
↑1 "Za NDH kao musliman (koji se ističe "vlastitim živim osjećajem hrvatske pripadnosti" i koji je među prvima pokrenuo "svjesno i otvoreno usmjeren hrvatski pokret među muslimanima", kako je sam pisao) svojim je napisima zauzimao značajno mjesto."


== Izvori ==


== Vanjske poveznice ==
Selmanović, Alija, Briga Edhema Mulabdića o jeziku, // Jezik: časopis za kulturu hrvatskoga književnog jezika, br. 1. (1955.), str. 18. – 22. (Hrčak)
Alija Nametak, Edhem Mulabdić (Sarajevske uspomene, Hrvatska sveučilišna naklada, Zagreb, 1997, str. 67-85.)