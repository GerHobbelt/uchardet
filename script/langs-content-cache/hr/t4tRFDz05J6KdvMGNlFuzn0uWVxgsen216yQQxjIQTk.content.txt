revision: 6639396
title: Dvorac Cernik
url: https://hr.wikipedia.org/wiki/Dvorac_Cernik


---

Dvorac Cernik smješten je u općini Cernik, u Brodsko-posavskoj županiji.
Na mjestu dvorca se u srednjem vijeku spominje tvrđava, prvi put 1372. godine. Cernikom vlada obitelj Deževački sve do dolaska Turaka 1536. godine. Za turske okupacije Slavonije, Cernik je sjedište cerničkog sandžaka i kadiluka u sklopu Bosanskog elajeta.
Nakon oslobođenja, prvi je vlasnik tvrđave krajiški pukovnik Maksimilijan Petraš, koji je 1707. stekao Cernik radi vojnih zasluga. Petraš je dao porušiti staru tvrđavu i sagraditi novi dvorac. Novi je dvorac sagrađen na temeljima starog zdanja, a ponovljen je i nekadašnji pravokutni tlocrtni oblik s četiri ugaone kule.
Godine 1753. od Petraša je dvorac kupio Marko pl. Marković, u čijoj će obitelji dvorac ostati sve do sredine 19. stoljeća. Obitelj Marković obnovila je dvorac u baroknom stilu 1756. godine, kako o tome svjedoči grb plemićke obitelji nad ulazom u dvorac i inicijalima tadašnjeg vlasnika Ignaca Markovića. Iako je dvorac zadržao prostornu koncepciju nekadašnje tvrđave, vanjska pročelja dobila su baroknu dekoraciju. Posljednjih 150 godina dvorac je često mijenjao vlasnike, a posljednji su bili Kulmeri.


== Literatura ==
Mladen Obad Šćitaroci, Dvorci i perivoji u Slavoniji, Zagreb 1998. ISBN 953-97121-0-6


== Vanjske poveznice ==
Cernik – dvorac koji je kroz prošlost imao puno gospodara
Kulturni turizam u dvorcu Kulmer–Marković u Cerniku