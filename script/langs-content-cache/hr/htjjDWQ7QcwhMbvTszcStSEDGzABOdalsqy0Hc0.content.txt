revision: 6663372
title: Dani orgulja u Istri
url: https://hr.wikipedia.org/wiki/Dani_orgulja_u_Istri


---

Dani orgulja u Istri (lat. Organum Histriae), hrvatska festivalska glazbena manifestacija međunarodna karaktera. Korijeni sežu u 1998., u Umagu, gdje je utemeljena u okviru međunarodne udruge Euro-Mediterraneo Culture dei Mari. Koncertna udruga Lifestyle d.o.o. iz Umaga pokrenula je organizaciju projekta. Ciljevi manifestacije su predstaviti vrijednu orguljsku baštinu zaboravljenu i zapuštenu u mnogim istarskim crkvama, poticati istraživanja, restauracije i revitalizacije tih glazbala te razmjena znanja u području orguljaštva.Ostvarena je suradnja s Orguljaškom ljetnom školom u kojoj sudjeluje svojim mnogobrojnim programima (koncerti, simpoziji, studijske radionice, stručni obilasci i dr.). U njima redovno sudjeluju glasoviti europski orguljaši. Dani orgulja i Orguljaška ljetna škola nastoje upoznati međunarodnu javnost s problematikom spomeničkih orgulja, potaknuti brži protok informacija o orguljaštvu te revitalizirati taj važni dio hrvatske kulturne baštine.Festival je dio dugoročna intersektorskoga projekta zaštite, obnove i revitalizacije orgulja i orguljske glazbe u Istri. Vedrana Koceić je idejna začetnica projekta. 11 godina bila je izvršna producentica festivala uz umjetničkog ravnatelja Marija Penzara.  Muzikologinje Ivana Kostešić i Dina Bušić vodile su festival produkcijski godine 2008. i 2009., a 2010. i 2011. i umjetnički. Od ljeta 2012. godine angažirale su nove umjetničke selektore programa. To su poznati hrvatski orguljaši Ante Knešaurek i Pavao Mašić. Nositelj projekta Organum Histriae je Identitet koji obavlja sve produkcijske, muzikološke te promocijske poslove.Dani orgulja u Istri prate puteve istarskih orgulja. Odvija se na nekoliko atraktivnih lokacija u sakralnim prostorima gdje su vrijedni povijesni instrumenti. Neke su od najvažnijih glazbenih postaja su Umag, Pula, Buje, Motovun, Završje, Sv. Petar u Šumi.


== Izvori ==


== Vanjske poveznice ==
Organum Histriae
[neaktivna poveznica] Program 19. Organum Histriae, 10.07.2016. – 22.07.2016.