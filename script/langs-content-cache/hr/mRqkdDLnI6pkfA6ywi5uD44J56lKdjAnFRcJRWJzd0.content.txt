revision: 6394969
title: Korni grupa
url: https://hr.wikipedia.org/wiki/Korni_grupa


---

Korni grupa bila je jedna od najpoznatih rock skupina 1970-ih u tadašnjoj Jugoslaviji. Osnivač i vođa sastava bio je skladatelj Kornelije Kovač, a kroz sastav su prodefilirali brojni poznati rock glazbenici i pjevači: Dado Topić, Zdravko Čolić, Zlatko Pejaković, Dalibor Brun i dr.


== Povijest sastava ==


=== Osnutak sastava ===
Korni grupa osnovana je u rujnu 1968. godine u Beogradu. Osnivač sastava i spiritus movens grupe bio je bivši klavijaturist sarajevskog sastava Indexi Kornelije Kovač, koji se te godine preselio u Beograd i po čijem imenu je sastav dobio ime. Korneliju su se pridružili bivši članovi beogradskog sastava Elipse: basist Bojan Hreljac i bubnjar Vladimir Furduj-Furda, solo gitarist iz Zlatnih dečaka Velibor-Borko Kacl i pjevačica Miroslava-Seka Kojadinović. Svoj prvi nastup sastav je imao u Beogradskom domu sindikata na svečanosti proglašenja sportaša godine. Sljedeći nastup imali su na priredbi Radio Beograda Studio 6 vam pruža šansu, pjevačici Miroslavi Kojadinović nije se dopao izbor pjesama, pa nije htjela nastupiti. Umjesto nje pjesme je otpjevao Kornelije Kovač, ali je to bio i kraj suradnje s Miroslavom Kojadinović, na njeno mjesto uskočio je tada perspektivni beogradski soul pjevač Dušan Prelević.


=== 1968-1969. ===
S Prelevićem kao pjevačem i pjesmom Cigu-ligu nastupaju u Zagrebu na Jugoviziji, - izboru za jugoslovenskog predstavnika za nastup na Euroviziji. No kako je na nastup došao pripit, bio je to njegov zadnji nastup u Korni grupi.
Novi pjevač sastava postaje Riječanin Dalibor Brun, bivši pjevač sastava Uragani, s njim nastupaju na Opatijskom festivalu izvevši pjesmu „Djevojčice mala“. Tad snimaju svoje prve uspješnice Magična ruka, Sonata i Dzum-ram.


=== 1969-1971. ===
Dalibor Brun napušta sastav sredinom 1969. godine, a na njegovo mjesto dolazi osječki pjevač Dado Topić koji sa sobom dovodi svog kolegu iz sastava Dinamiti Josipa Bočeka, kao novog solo gitaristu.
S novim članovima, u grupu ulaze novi utjecaji, -progresivni rock u tom stilu snimaju uspješnice Jedna žena, Prvo svetlo u kući broj 4, Etida i Žena je luka a čovek brod i održavaju svoj prvi beogradski koncert u Domu omladine 6. studenog 1969.
Nastupom na Zagrebačkom festivalu 1970. godine, s pjesmom  Jedna žena, Korni grupa osvaja nagradu stručnog žirija festivala.
Te iste godine snimaju glazbu za film beogradskog redatelja Miše Radivojević Bube u glavi, i svoj vjerojatno najveći hit Trla baba lan, koji je postigao i međunarodni uspjeh u izvedbi francuske pjevačice Dalide (pjesmu su prepjevali i neki drugi manje poznati pjevači i sastavi).Krajem ljeta 1971. sastav napušta Dado Topić koji odlazi u Zagreb pridružiti se sastavu  Time. Novi pjevač sastava, tada još anonimni Zdravko Čolić došao je iz sarajevskog sastava Ambasadori, on se u gupi zadržao samo 6 mjeseci, te potom nastavio solo karijeru. S njim je Korni grupa snimila tri tadašnja osrednja hita; Gospa Mica gazdarica, Kukavica i Pogledaj u nebo. 


=== 1971. – 1972. ===
Nakon Čolića, novi pjevač grupe postao je osječki pjevač Zlatko Pejaković, bivši pjevač sastava Zlatni Akordi i Had. S njim je Korni Grupa snimila svoj prvi album, Korni Grupa, 1972. godine, s vrlo dugim pjesmama u tada popularnom progresivnom rocku. 
Te iste godine sastav je nastupio u Montreuxu na tada vrlo posjećenom i cijenjenom Montreux Jazz Festivalu.


=== 1973-1974. ===
U proljeće 1974. godine pobjeđuju na Opatijskom festivalu s pjesmom Moja generacija Kornelija Kovača i postaju jugoslavenski predstavnici na Eurosongu u Brightonu ali zauzimaju vrlo loše 12 mjesto (od 17 zemalja).
Sredinom 1974. godine, izdaju svoj drugi album Not An Ordinary Life, snimljen u Italiji pod imenom The Cornelians. Album je bio namijenjen stranom tržištu u tada pomodnom simfo rock stilu otpjevanim na engleskom.Razočaran slabom prodajom albuma Not An Ordinary Life kao i vrlo lošim plasmanom na Euroviziji lider sastava Kornelije Kovač odlučuje da je došlo vrijeme da se sastav raspadne. U novosadskom Studiju M Korni grupa je održala svoja dva oproštajna koncerta. Dio snimki s tog koncerta objavljen je na njihovom prvom Live albumu Mrtvo more, izdanom 1975. godine.


=== Povratničko okupljanje 1987. ===
Korni grupa se ponovno okupila 1987. s Dadom Topićem kao pjevačem na koncertu u zagrebačkom Domu Sportova nazvanim Legende YU Rocka u organizaciji  Radija 101. Na tom koncertu su uz njih nastupili; Indexi, Time, YU grupa, Drago Mlinarec i Radomir Mihajlović -Točak. Isti koncert održan je nešto kasnije u Beogradskom Sava Centru.


== Diskografija ==


=== Albumi ===
Korni Grupa (studijski album, 1972.)
Not An Ordinary Life (studijski album, 1974.)
Mrtvo more (album uživo, 1975.)
1941. (kompilacija, 1979.)
Prvo svetlo neobičnog života (kompilacija, 1996.)
The Ultimate Collection, Croatia Records, 2009.


=== Singl ploče ===
"Cigu-ligu" / "Čovek i pas" (1969.)
"Dzum-ram" / "Sonata" / "Magična ruka" (1969.)
"Pastir i cvet" / "Čovek i pas" (1969.)
"Trla baba lan" / "Slika" (1970.)
"Bube" / "Neko spava pored mene" (1970.)
"Kukavica" / "Gospa Mica gazdarica" / "Pogledaj u nebo" (1971.)
"Pusti da te diram" / "Jedan groš" (1971.)
"Pokloni svoj mi foto" / "Bez veze" (1972)
"Povuci potegni" / "Na četiri točka" / "Maksimetar" / "Zeleni megaherc" (1973.)
"Tri palme" / "Tri čoveka u kafani" (1973.)
"Oj, dodole" / "Život" (1973.)
"Ivo Lola" / "Znam za kim zvono zvoni" (1973.)
"Etida" / "Jednoj ženi" (1973.)
"Moja generacija" / "Zbogom ostaj, o, detinjstvo" (1974.)
"Generation 42" / "One Woman" (1974)
"Moja genereacija (My Genetartion)" / "Etude" (1974.)
"Kuda ideš, svete moj" / "Divlje jagode" (1974.)
"Miris" / "Praštanje" (1974.)


== Članovi sastava ==
Kornelije Kovač, klavijature (1968. – 1974.)
Bojan Hreljac, bas-gitara (1968. – 1974.)
Vladimir Furduj, bubanj (1968-1974)
Velibor Borko - Kacl, solo-gitara (1968. – 1969.)
Josip Boček solo-gitara (1969. – 1974.)
Miroslava-Seka Kojadinović, vokal (1968.)
Dušan Prelević - Prele, vokal (1968.)
Dalibor Brun, vokal (1968. – 1969.)
Dado Topić, vokal (1969. – 1971.)
Zdravko Čolić, vokal (1971-1972)
Zlatko Pejaković, vokal (1972-1974)


== Izvori ==


== Vanjske poveznice ==
O Korni gupi na portalu Prog Archives
Korni grupa