revision: 6618139
title: Zemaljska vlada Hrvatske, Slavonije i Dalmacije
url: https://hr.wikipedia.org/wiki/Zemaljska_vlada_Hrvatske,_Slavonije_i_Dalmacije


---

Zemaljska vlada Hrvatske, Slavonije i Dalmacije bila je središnje izvršno tijelo u Hrvatskoj i Slavoniji u razdoblju od 1869. do 1918. godine. Bila je predviđena Hrvatsko-ugarskom nagodbom, a organizirana je na temelju zakonskog člana II. iz 1869. godine o uređenju autonomne hrvatsko-slavonsko-dalmatinske zemaljske vlade (kao kraljevska hrvatsko-slavonsko-dalmatinska zemaljska vlada). Uključivanje Dalmacije u naziv imalo je samo povijesno, a ne stvarno značenje, jer je Dalmacija bila pokrajina u austrijskom dijelu Austro-Ugarske Monarhije, a obećanje vladara o inkorporaciji Dalmacije Hrvatskoj nije bilo ostvareno za čitavog nagodbenog razodblja.
Na čelu Zemaljske vlade bio je ban, dok su odjelima upravljali odjelni predstojnici.


== Odjeli i uredi ==

Zemaljska vlada dijelila se isprva na tri odjela: za unutarnje poslove, za bogoštovlje i nastavu, za pravosuđe, a od 1914. na četiri kada je osnovan Odjel za narodno gospodarstvo. Iako gospodarstvo po hrvatsko-ugarskoj nagodbi nije bilo u nadležnosti Hrvatske, nego zajedničko, ispravno uvidjevši da bez gospodarske samostalnosti nema napretka, podban Vinko Krišković odlučio je 'na mala vrata' početi s kreiranjem nacionalne gospodarske politike.U djelokrugu Odjela za unutarnje poslove bili su poslovi unutarnje zemaljske uprave, poglavito poslovi javne sigurnosti. Odjel je sudjelovao pri provedbi vojnih propisa i kod primjene zakona o trgovačkim i obrtničkim komorama. U njegovoj je nadležnosti bila i statistika o pučanstvu, javne građevine, kaznionice, uprava zemaljskoga proračuna i drugi poslovi.
U nadležnosti Odjela za bogoštovlje i nastavu bili su poslovi povezani s vjerskim zajednicama te prosvjetnom i kulturnom politikom.
U nadležnosti Odjela za pravosuđe bili su uprava i nadzor nad pravosuđem.
Odjel za narodno gospodarstvo osnovan je 1914. na zalaganje kasnijeg podbana Vinka Kriškovića. U njegovoj nadležnosti bili su poslovi gospodarstva, poglavito obrt i trgovina.
Zemaljska vlada imala je u svom sklopu i određene središnje pomoćne urede: Predsjednički ured (Prezidijal), Zemaljska blagajna, Računarski ured (Glavna kontrola), Statistički ured, Zemaljski arhiv i Zemaljsko-oružničko zapovjedništvo (Zapovjedništvo žandarmerije), koje je ipak bilo pod vrhovnim zapovjedništvom zajedničkog Ministarstva za zemaljsku obranu sa sjedištem u Budimpešti.


== Ban ==

Ban je stajao na čelu Zemaljske vlade. Bana je postavljao Kralj na prijedlog i uz supotpis ugarsko-hrvatskog ministra predsjednika.


=== Banovi od 1869. do 1918. ===


== Predstojnici ==


=== Podbanovi i predstojnici odjela za unutarnje poslove ===


=== Predstojnici odjela za bogoštovlje i nastavu ===


=== Predstojnici odjela za pravosuđe ===


=== Predstojnici odjela za narodno gospodarstvo ===


== Izvori ==


== Literatura ==
Neda Engelsfeld: "Povijest hrvatske države i prava: razdoblje od 18. do 20. stoljeća", Pravni fakultet, Zagreb, 2002. ISBN 953-6714-41-8
"Pravni leksikon", Leksikografski zavod Miroslav Krleža, Zagreb, 2006.
"Uprava i javne službe od 1848. do 1918.", Hrvatski državni arhiv  Inačica izvorne stranice arhivirana 21. lipnja 2009.
Hof- und Staatshandbuch der Österreichisch-Ungarischen Monarchie fur das jahr 1702-1918 [Dvorski i državni vodič Austro-Ugarske Monarhije 1702-1918] sadrži popise svih dužnosnika i službenika monarhije i zemaljske vlade za svaku godinu
Zakon o ustrojstvu Kraljevske hrvatsko-slavonsko-dalmatinske zemaljske vlade, Sbornik zakonah i naredabah valjanih za Kraljevine Hèrvatsku i Slavoniju, 1869. III.
Zakon ob odgovornosti bana kraljevinah Dalmacije, Hrvatske i Slavonije i odjelnih predstojnikah vlade zemaljske, Sbornik zakonah i naredabah valjanih za Kraljevine Hèrvatsku i Slavoniju, 1874. II.
Zakon ob ustrojstvu kraljevske hrvatsko-slavonske zemaljske blagajne, Sbornik zakonah i naredabah valjanih za Kraljevine Hèrvatsku i Slavoniju, 1871. I-XXV.
Digitalna zbirka zbornika zakona i naredbi Kraljevina Hrvatske i Slavonije 1850-1918 Historische Rechts- und Gesetzestexte Online, Österreichische Nationalbibliothek