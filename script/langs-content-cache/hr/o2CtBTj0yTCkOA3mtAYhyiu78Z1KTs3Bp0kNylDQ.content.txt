revision: 6519630
title: Monroe School
url: https://hr.wikipedia.org/wiki/Tony_Curtis


---

Tony Curtis (New York, SAD, 3. lipnja 1925. – Las Vegas, SAD, 29. rujna 2010.) je bio američki filmski glumac.
Rođen je u Bronxu, u siromašnoj obitelji židovsko-mađarskog porijekla.  
Za vrijeme drugog svjetskog rata služio je u američkoj mornarici. Nakon rata uči glumu u The New School u New Yorku, zajedno s  
Elaine Stritch, Walterom Matthauom i Rodom Steigerom. Na filmu debitira 1949., u manjoj ulozi u noiru "Criss Cross".
1950-ih izmjenjuje uloge u avanturističkim filmovima (The Prince Who Was a Thief 1951., Son of Ali Baba 1952.), s dramama (Flesh and Fury 1952., Trapeze 1956., Sweet Smell of Success 1957., The Defiant Ones 1958.), te pokazuje znatnu svestranost. Nakon što je pokazao svoj talent za komične uloge zajedno s Cary Grantom u filmu Operation Petticoat (1959) Blakea Edwardsa, definitno se potvrđuje u čuvenoj komediji Neki to vole vruće (1959.)  Billyja Wildera, u trostrukoj ulozi saksofonsta, naftnog magnata i "Josephine", zajedno s Marilyn Monroe i Jackom Lemmonom.
1960., u povijesnom spektaklu Spartak, Stanleya Kubricka, ponovo glumi zajedno s Kirkom Douglasom, nakon zajedničkog nastupa u 
The Vikings, Richarda Fleischera. 1960-ih, najznačajnija Curtisova uloga bila je shizofrenog serijskog ubojice u The Boston Strangler (1968.), kojeg je također režirao Fleischer.
Osim filmske karijere, donekle je značajna i televizijska, posebno početkom 1970-ih kao jedan od glavnih glumaca u avanturističkoj seriji The Persuaders! (1971. – 1972.), gdje utjelovljuje bogatog američkog plejboja Dannyja Wildea, nasuprot elegantnom i profinjenom engleskom lordu Brettu Sinclairu (Roger Moore). 
Od ostalih značajnih uloga ističu se one u filmovima Posljednji tajkun (1976.) Elie Kazana i Insignificance (1985.) Nicolasa Roega. 
Njegove kćeri Jamie Lee Curtis i Kelly Curtis također su glumice.


== Izabrana filmografija ==
The Black Shield of Falworth (1954)
Trapeze (1956.)
Sweet Smell of Success (1957.)
The Defiant Ones (1958.)
Neki to vole vruće (1959.)
Spartak (1960.)
The Great Race (1965.)
The Boston Strangler (1968.)
The Persuaders! (1971. – 1972.) (tv serija)
Posljednji tajkun (1976.)
Insignificance (1985.)


== Vanjske poveznice ==
Tony Curtis u internetskoj bazi filmova IMDb-u
tonycurtis.com/   Inačica izvorne stranice arhivirana 11. ožujka 2013.