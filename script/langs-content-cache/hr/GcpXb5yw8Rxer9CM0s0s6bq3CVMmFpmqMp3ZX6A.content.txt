revision: 6632091
title: "Cenakul (sve\u0107eni\u010Dki marijanski pokret)"
url: https://hr.wikipedia.org/wiki/Cenakul_(sve%C4%87eni%C4%8Dki_marijanski_pokret)


---

Cenakul ili  Svećenički marijanski pokret (SMP) molitveni je pokret u Katoličkoj Crkvi. Korijene vuče iz unutarnjeg nadahnuća koje je tijekom molitve za vrijeme hodočašća u marijansko svetište u Fatimi 1972. godine doživio talijanski svećenik i teolog don Stefano Gobbi. Ime je dobio po cenakulu.


== Povijest ==


=== Stefano Gobbi ===
Talijanski svećenik don Stefano Gobbi (1930. – 2011.) rođen je u Dongu, u talijanskoj pokrajini Como. Studirao je teologiju na Papinskom lateranskom sveučilištu u Rimu, a 1964. zaredio se za svećenika.


=== Svećenički marijanski pokret ===
Gobbi je nadahnuće za okupljanje svećenika doživio u fatimskoj kapelici ukazanja. Dok je 28. svibnja 1972. molio za svećenike koji su bili u napasti da iznevjere svoje svećeničko zvanje i koji su bili nepokorni crkvenoj vlasti, Gospa mu je počela govoriti. U početku se uplašio, ali ga je poruka "Ne boj se, ja sam ta koja ti govori. Želim preko tebe osnovati jedno djelo koje će biti velika pomoć Crkvi za buduća vremena" ohrabrila. Don Gobbi je zamolio Mariju za znak potvrde, koji je isti mjesec u Nazaretu dobio. Gospa mu se od tada redovito obraćala do 1997. godine.
Don Gobbi je započeo molitvene susrete s trojicom prijatelja svećenika. To je bio početak Svećeničkog marijanskog pokreta sa sjedištem u Milanu, koji danas okuplja oko četiri stotine kardinala i biskupa, sto i trideset tisuća svećenika i desetine milijuna vjernika diljem svijeta. Od 1974. godine započeli su prvi Cenakuli - molitve i bratstva između svećenika i vjernika koje su se također proširilo po cijelom svijetu. Ivan Pavao II. blagoslovio je djelovanje ovog pokreta. Marijanski pokret je u srpnju 2013. priznat od Crkve kao inicijativa unutar Crkve.


== Ustroj ==
Ovaj pokret nije udruženje s pravilma, upravljačima ili promicateljima, nego je "jedan duh", kako je papa Ivan Pavao II. dao naslutiti o ovom pokretu. Jedina voditeljica ovog pokreta je Blažena Djevica Marija. Osobu koja animira Cenakul naziva se predmoliteljem. Danas su određene odgovorne osobe za svaki narod, kojima je povjereno praćenje oblikovanja Cenakula. 
Gospa u Svećeničkom marijanskom pokretu traži tri stvari: posvetu i predanje njezinu Bezgrešnom Srcu, ljubav prema papi i širenje pobožnosti prema Srcu Marijinu među vjernicima.U Hrvatskoj pokret djeluje jako skromno i broji svega šezdesetak svećenika. Blagoslov djelovanju ovog pokreta dao je i blagopokojni kardinal Franjo Kuharić, a službeno zadužena osoba za Cenakul u Hrvatskoj je isusovac Izidor Jedvaj. Član pokreta je i monsinjor Milivoj Bolobanić, a blizak mu je i franjevac Smiljan Dragan Kožul. Sam Stefano Gobbi posjetio je Zagreb, i u dva navrata Zadar.


== Plava knjiga ==

Poruke koje je Gospa u obliku unutarnjeg govora (locutio interna) od dala don Stefanu Gobbiju od srpnja 1973. je zapisivao, te sakupio i izdao u knjizi Svećenicima Marijinim predragim sinovima. Naziva se još i Plavom knjigom. U Hrvatskoj je do 2011. godine bila otisnuta u devet izdanja.


=== Poruka hrvatskom narodu ===
Poruka koju je primo Gobbi na Cenakulu za vrijeme posjeta Zagrebu, 20. rujna 1996., kada se susreo i s tadašnjim zagrebačkim nadbiskupom i kardinalom Franjom Kuharićem. Nalazi se u Plavoj knjizi, a smatra se da se odnosi na nedavni Domovinski rat u Hrvatskoj, te na najavu i budućih teških i kriznih vremena za Hrvatsku.


== Izvori ==
Bilješke i literatura
Origin, Marian Movement Of Priests - Marian Movement, www.msm-mmp.org, pristupljeno 27. studenog 2015.


== Vanjske poveznice ==
Mrežna mjestaMarian Movement Of Priests - Marian Movement  Inačica izvorne stranice arhivirana 11. svibnja 2008., službene stranice pokreta (engl.)
Stefano Gobbi, Svećenicima Marijinim predragim sinovima  Inačica izvorne stranice arhivirana 8. prosinca 2015., odlomak iz knjige