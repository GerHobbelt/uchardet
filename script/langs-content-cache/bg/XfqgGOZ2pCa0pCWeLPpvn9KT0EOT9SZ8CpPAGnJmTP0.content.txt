revision: 11615791
title: Le Cellier
url: https://bg.wikipedia.org/wiki/%D0%9C%D0%B8%D1%81%D1%82%D0%B5%D1%80%D0%B8%D1%8F%D1%82%D0%B0_%D0%BD%D0%B0_%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8%D1%82%D0%B5_%D0%B3%D0%BB%D0%B0%D1%81%D0%BE%D0%B2%D0%B5


---

„Мистерията на българските гласове“ (на френски: Le Mystère des Voix Bulgares) е поредица от четири албума с компилации на обработена и авторска българска народна музика, издадени от швейцарския продуцент Марсел Селие.
В тях са включени изпълнения на няколко професионални български хорове: Женски хор при Ансамбъла за народни песни на Българското радио, Хор при Ансамбъл „Филип Кутев“, Хор „Тракия“, Хор при ансамбъл „Пирин“, Хор при Ансамбъл „Толбухин“ и Хор при ансамбъл „Родопа“.
Макар още при издаването си първият албум да получава френската награда „Гран При дю Диск“, той получава по-широка известност след преиздаването му в Съединените щати през 1987 година. Този успех е последван от втория албум, издаден през 1988 година, който влиза в класацията за уърлд мюзик на списание „Билборд“, а през 1989 година получава награда „Грами“ за традиционна фолклорна музика.„Мистерията на българските гласове“ постига значителен търговски успех, възползвайки се от вълната на уърлд мюзик в края на 80-те години. Поредицата прилага успешна насочена към западната публика маркетингова стратегия, приписваща на хоровите обработки на българска народна музика архаичност и ориентализираща екзотичност. В България, където този музикален стил е активно лансиран от режима още от 50-те години, албумите не получават особена популярност.След търговския успех на албумите в края на 80-те години Женският хор при Ансамбъла за народни песни на Българското радио започва да прави турнета в чужбина, използвайки името на албумите, а по-късно се преименува на „Мистерията на българските гласове“.


== Албуми ==
1975 Le Mystère des Voix Bulgares, Compilation, Disques Cellier
1988 Le Mystère des Voix Bulgares, volume II, Disques Cellier
1989 Le Mystère des Voix Bulgares, volume III, Disques Cellier
1998 Le Mystère des Voix Bulgares, volume IV, Disques Cellier 


== Източници ==