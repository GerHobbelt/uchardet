revision: 10810916
title: "\u0420\u043E\u0436\u0434\u0435\u0441\u0442\u0432\u043E \u0411\u043E\u0433\u043E\
  \u0440\u043E\u0434\u0438\u0447\u043D\u043E (\u041C\u0430\u043B \u0433\u0440\u0430\
  \u0434)"
url: https://bg.wikipedia.org/wiki/%D0%A0%D0%BE%D0%B6%D0%B4%D0%B5%D1%81%D1%82%D0%B2%D0%BE_%D0%91%D0%BE%D0%B3%D0%BE%D1%80%D0%BE%D0%B4%D0%B8%D1%87%D0%BD%D0%BE_(%D0%9C%D0%B0%D0%BB_%D0%B3%D1%80%D0%B0%D0%B4)


---

„Рождество Богородично“ или „Света Богородица“ (на албански: Kisha e Shën Mërisë Maligrad) е православна скална църква на остров Мал град, в албанската част на езерото Преспа. Църквата е обявена за културен паметник на Албания под № 65.Църквата е посветена на Света Богородица и претърпява много промени през времето, за които говорят трите запазени надписа. Най-старият надпис е от 1345 година и се намира в апсидата. В него се говори за първите ктитори на храма – Бойко и съпругата му Евдокия. Вторият надпис се намира северно от върешността на западната врата, над образите на Свети Константин и Елена. В него се говори за обновителите на храма, сръбския благородник Кесар Новак, съпругата му Калия, сина Амирал и щерката Мария и датира от 1369 година. Третият надпис е от 1607 година, когато външната фасада е изписана наново с композицията Страшния съд.В църквата има фрески и гръцки надписи, които датират от 1369 година. Има фрески на семейството на Новак и Калия.Зографите на църквата са от Костурската художествена школа, от втората половина на XIV век. Тяхно дело са и стенописите в „Свети Атанасий Музашки“ в Костур и в „Иисус Христос Животворец“ в корчанското село Борие.


== Бележки ==