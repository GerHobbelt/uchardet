revision: 10824468
title: "\u0414\u0440\u044F\u043D\u043E\u0432\u043E (\u041A\u043E\u0441\u0442\u0443\
  \u0440\u0441\u043A\u043E)"
url: https://bg.wikipedia.org/wiki/%D0%94%D1%80%D1%8F%D0%BD%D0%BE%D0%B2%D0%BE_(%D0%9A%D0%BE%D1%81%D1%82%D1%83%D1%80%D1%81%D0%BA%D0%BE)


---

Дря̀ново или Дрèново (изписване до 1945 година: Дрѣново; на гръцки: Γλυκονέρι, Гликонери, катаревуса: Γλυκονέριον, Гликонерион, до 1928 година Δράνοβο, Драново, катаревуса Δράνοβον, Драновон) е бивше село в Егейска Македония, Гърция, разположено на територията на дем Нестрам (Несторио), област Западна Македония.


== География ==
Селото се намира в областта Нестрамкол на 27 километра югозападно от град Костур и на 5 километра западно от демовия Нестрам, в северните поли на Грамос, на десния бряг на река Бистрица (наричана тук Белица).


== История ==


=== В Османската империя ===
Селото е било българско, но в немирните години в края на XVIII век е напуснато от жителите си и в него са заселени гърци качауни от Епир.В края на XIX век Дряново е голямо село в Костурска каза на Османската империя. Васил Кънчов в своята „Македония. Етнография и статистика“ от 1900 година показва Дряново като села в Костурската каза с 240 българи и 100 гърци. Същевременно показва в Борботската нахия на Костурската каза още едно село Дряново с 90 жители арнаути християни, което може би е днешното Дриовуно.По данни на секретаря на Българската екзархия Димитър Мишев („La Macédoine et sa Population Chrétienne“) в 1905 година в Дреново има 150 жители гърци и в селото работи гръцко училище, като данните също могат да се отнасят за другото Дряново. Според Георги Константинов Бистрицки Дряново преди Балканската война има 15 български къщи, но според Георги Христов и 15-те къщи са гръцки.На етническата карта на Костурското братство в София от 1940 година, към 1912 година Дряново е обозначено като българско селище.


=== В Гърция ===
През Балканската война селото е окупирано от гръцки части и след Междусъюзническата война в 1913 година влиза в Гърция. В 1928 година селото е прекръстено на Гликонерион. Селото се разпада в Гражданската война и е заличено в 1961 година.


== Личности ==
Родени в Дряново Периклис Бакалис (Περικλής Μπακάλης), гръцки андартски деец, агент от ІІІ ред
 Христос Бакалис (Χρήστος Μπακάλης), гръцки андартски деец, агент от ІІІ ред


== Бележки ==