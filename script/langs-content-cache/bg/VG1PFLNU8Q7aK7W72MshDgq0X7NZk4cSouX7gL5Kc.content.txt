revision: 11765546
title: "\u0411\u0443\u0433\u0430\u0440\u0438\u0435\u0432\u043E"
url: https://bg.wikipedia.org/wiki/%D0%91%D1%83%D0%B3%D0%B0%D1%80%D0%B8%D0%B5%D0%B2%D0%BE


---

Бугарѝево или Бугариово (на гръцки: Νέα Μεσημβρία, Неа Месимврия, до 1926 година Μπουγαρίοβο/ν, Μπουλγκαρίεβο, Бугариово/н, Булгариево, до 1953 година Καραβίας, Каравиас) е село в Гърция, в дем Илиджиево (Халкидона), област Централна Македония с 3048 жители (2011).


== География ==
Селото е разположено в Солунското поле на 24 километра северозападно от Солун и на 5 километра северно от демовия център Каваклиево (Агиос Атанасиос).


== История ==


=== В Османската империя ===
В XIX век селото принадлежи на муката на пазачите на ливади и жителите му се занимават с отглеждане и развъждане на коне, крави и камили.В „Етнография на вилаетите Адрианопол, Монастир и Салоника“, издадена в Константинопол в 1878 година и отразяваща статистиката на мъжкото население от 1873, Булгариево (Bulgarievo) е посочено като село с 43 домакинства и 178 жители българи.В 1900 година според Васил Кънчов („Македония. Етнография и статистика“) в Бугариово живеят 590 българи християни. Всички жители на селото са под върховенството на Българската екзархия. По данни на секретаря на екзархията Димитър Мишев („La Macédoine et sa Population Chrétienne“) в 1905 година в селото има 720 жители българи екзархисти. В селото функционира българско училище с учител Олга Михайлова от Солун.Според преброяването от 1905 година в семото има 355 жители, всичките българи екзархисти.При избухването на Балканската война в 1912 година пет души от Бугариево са доброволци в Македоно-одринското опълчение.


=== В Гърция ===
След Междусъюзническата война в 1913 година селото остава в Гърция. Местните жители са подложени на репресии от страна на гръцките власти, което принуждава голяма част от тях да се изселят в България, първоначално в Западна Тракия. В 1915 година в селото са заселени 80-90 семейства гърци бежанци от Тракия. В 1920 година са настанени бежанци от Понт и Кавказ.През лятото на 1925 година италианският кораб „Габриела“ докарва в Гърция 340 семейства от Несебър, 288 от които през март 1926 година се установяват в Бугариево. В 1926 година името на селото е сменено на Каравия на името на андартския капитан Йоанис Каравитис. В 1928 година Бугариево е представено като смесено местно-бежанско село с 356 бежански семейства и 1293 жители бежанци. В 1953 година селото отново е прекръстено, този път на Неа Месимврия, в превод Нов Несебър. Селото е известно с вино и ципурото си.В 2001 година селото има 2343 жители, а в 2011 година - 3048.


== „Свети Атанасий“ ==
Основна забележителност на Бугариево е църквата „Свети Атанасий“, построена според местни легенди на мястото на манастир, основан от монахинята Пелагия в XVII век и горял три пъти. В сегашния си вид църквата е построена в 1858 година и представлява трикорабна поствизантийска базилика. В миналото на патронния празник 2 май в църквата се е правил курбан. Църквата е изписана от Константинос Ламбу от Кулакия. Църквата е обявена за защитен обект от гръцкото министерство на културата.


== Личности ==

Родени в Бугариево Александър Димитров (1909 – 1944), български политик, комунист
 Ангел Стойков Платнаров (1864 – след 1943), български революционер
 Атанас Ч. Иванов (1886 – ?), македоно-одрински опълченец, нестроева рота на Петнадесета щипска дружина
 Божин Танчев (1879 – ?), български учител и революционер, македоно-одрински опълченец
 Борис Стойков Атанасов – Мирчо (1909 – 1944), български партизанин
 Васил Георгиев (1888 – ?), македоно-одрински опълченец, Трета рота на Пета одринска дружина, ранен, носител на орден „За храброст“ IV степен
 Георги Христов Чуперков (10 декември 1882 – ?), в 1905 година завършва с двадесетия випуск Солунската българска мъжка гимназия, македоно-одрински опълченец, Четвърта и нестроева рота на Пета одринска дружина, преподава в различни села във Видинско – Александрово, Бела
 Димитър Попстаматов (1880 – 1904), български просветен и революционен деец, войвода на ВМОРО, син на Стамат Танчев
 Димитър Трайков Пишмишев – Бако, Пижо (р. 7. X. 1907 г.), учи в Бугариево, емигрант в Пловдив, тютюноработник, член на БКП, през 1942 г. изпратен в концлагер, освободен през 1944 г., на 25 август се присъединява към бригадата „Георги Димитров“, в дружина „Лиляна Димитрова“, след Деветосептемврийския преврат работи в Народната милиция
 Илия Бугарийски, деец на ВМОРО
 Михаил Попстаматов, български военен, офицер и революционер, деец на ВМОРО в Солунско, син на Стамат Танчев
 Пелагия, монахиня в манастира „Свети Атанасий“ край селото, през 1870 година въвежда обучение на български език
 Петра Попстаматова, българска просветна и революционна деятелка, член на ВМОРО, дъщеря на Стамат Танчев
 Петър Димитров (1888 – ?), македоно-одрински опълченец, Солунски доброволчески отряд
 Солунка Илчева (1911 – 1984), българска комунистическа деятелка
 Стамат Танчев (1857 – 1904), български революционерПочинали в Бугариево Димитър Гонов Стамов (? – 1902), български учител и революционер, четник на ВМОРО, загинал на 20 юли 1902 година в Бугариево


== Бележки ==