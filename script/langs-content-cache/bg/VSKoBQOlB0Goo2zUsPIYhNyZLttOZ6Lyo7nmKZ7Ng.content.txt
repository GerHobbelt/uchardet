revision: 10885107
title: "\u041C\u043E\u043E\u043D\u0437\u0443\u043D\u0434\u0441\u043A\u0438 \u0430\u0440\
  \u0445\u0438\u043F\u0435\u043B\u0430\u0433"
url: https://bg.wikipedia.org/wiki/%D0%9C%D0%BE%D0%BE%D0%BD%D0%B7%D1%83%D0%BD%D0%B4%D1%81%D0%BA%D0%B8_%D0%B0%D1%80%D1%85%D0%B8%D0%BF%D0%B5%D0%BB%D0%B0%D0%B3


---

Моонзундският архипелаг (Западноестонски архипелаг) на естонски: Lääne-Eesti saarestik; на руски: Моонзундский архипелаг) са група острови в източната част на Балтийско море, разположени на север-северозапад от Рижкия залив, част от територията на ЕстонияОбщата площ е около 4000 km². Протоците Вяйнамери на изток и Ирбенски на юг отделят архипелага от континента. Островите са изградени основно от варовици, на места препокрити с моренни наслаги. Архипелагът се състои от 4 големи – Сааремаа (2673 km²), Хиюмаа (989 km²), Муху (204 km²) и Вормси (93 km²) и над 500 малки острови. Бреговата линия е силно разчленена. Релефът е предимно равнинен с максимална височина връх Пюха Андрузе 63 m, разположен в западната част на остров Хийумаа. Климатът е умерено топъл, с мека зима (средна януарска температура -4 °C) и топло лято (средна юлска температура около 17 °C). Годишна сума на валежите около 550 mm. Голяма част от територията на архипелага е покрита с ливади и пасища, редуващи се с гори. Крайбрежието е заето от пясъчни дюни, обрасли с борови гори. Почвите са предимно ливадно-карбонатни и заблатени. На островите има два града – Куресааре на южния бряг на остров Сааремаа и Кярдла на северния бряг на остров Хийумаа.


== Източници ==