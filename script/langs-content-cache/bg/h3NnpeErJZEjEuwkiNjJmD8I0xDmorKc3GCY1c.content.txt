revision: 11269920
title: ".\u0431\u0433"
url: https://bg.wikipedia.org/wiki/.%D0%B1%D0%B3


---

.бг е одобрен интернационализиран домейн от първо ниво за България. Предложен двукратно от български организации, той е бил предходно отхвърлян от ICANN, организацията, отговорна за управлението на DNS. В ASCII името на домейна би се кодирало като xn--90ae.
Предложение за създаване на интернационализиран домейн от първо ниво .бг, транслитерация на съществуващия домейн от първо ниво за България .bg, е изпратено до ICANN на 24 октомври 2007 година от Сдружение „Унинет“. На 23 юни 2008 година официална заявка е подадена и от Държавната агенция за информационни технологии и съобщения. На 18 май 2010 година ICANN официално отхвърля предложението, поради визуалното сходство на името на домейна с това на съществуващия домейн .br.Въпреки отказа на ICANN, българското правителство прави второ предложение за създаване на домейна, с аргумента, че тази форма е най-разпознаваема сред българските потребители. Втората заявка е отхвърлена през март 2011 година по същите съображения.През октомври 2014 г., след промяна в правилата за регистрация в процедурата, с която България кандидатства, ICANN отменя първоначалното решение и домейнът „.бг“ получава одобрение.На 5 март 2016 г. ICANN добавя домейна „.бг (.xn--90ae)“ към системата за домейни от първо ниво.На 25 юни 2016 Съветът на директорите на ICANN делегира домейна на Имена.БГ АДОт 12 юли 2016 г. първото име изцяло на кирилица е достъпно в интернет на адрес www.имена.бг.


== Вижте също ==
.bg


== Източници ==