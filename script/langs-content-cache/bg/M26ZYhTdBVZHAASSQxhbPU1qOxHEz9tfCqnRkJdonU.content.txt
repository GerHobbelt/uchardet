revision: 11349988
title: "\u0411\u0435\u0433\u043B\u0438\u043A\u0430"
url: https://bg.wikipedia.org/wiki/%D0%91%D0%B5%D0%B3%D0%BB%D0%B8%D0%BA%D0%B0


---

Беглика е името на резерват в Беглишката заравненост, Родопи, България.


== Основаване и статут ==
Обявен е за резерват с обща площ 1461,34 хектара със Заповед No.751 от 11 май 1960 година в държавен вестник, създаден с цел опазването на вековните смърчови гори, намиращи се на територията му. Там се намира единственото естествено находище на храстовиден очиболец на Балканския полуостров. В местността се намира и единственото в България находище на алпийско сграбиче.


== География ==
Разположен е непосредствено на северозапад от плоския вододел, известен под името Беглика, на 14 км югозападно от град Батак и на 5 км югоизточно от връх Голяма Сютка–втория по височина връх в Родопите. Територията на резервата е изключителна държавна собственост и обхваща територии с надморската височина между 1600 и 1900 м.


== Флора ==
В резервата са установени много защитени и ендемични растения:

Алпийско сграбиче (Astragalus alopecurus), известно и като централноалпийски клин – защитен вид, който в България се среща единствено в местността Беглика. Представлява многогодишно тревисто растение с добре развити изправени стъбла. Листата му са нечифтоперести, влакнести, а цветовете му са жълти. Цъфти през месеците юли – август. Височината му е 50 – 100 см. В района на Беглика може да бъде видян по протежението на едноименната екопътека и по границите на резервата. То се е превърнало в емблема на резервата.
Родопско крайснежно звъниче (Soldanella rhodopaea) – многогодишно тревисто растение. Височина на растението над земята е от 7 до 20 см. Листата бъбрековидни, слабо кожести, събрани в основата на стъблото. Цветовете събрани в рехав сенник. Венчето петделно, правилно, звънесто, венечните дялове дълбоко нарязани. Тичинките 5, прикрепени в основата на венчето. Плодникът един, горен. Цъфти май-юли.
Родопско омайниче (Geum rhodopaeum) – многогодишно тревисто растение високо до 40 cm. Цветовете са оранжеви. Приосновните листа са с 3 – 6 двойки листчета. Цъфти юни – август. Български ендемит – разпространен единствено в България.
Родопската теменуга (Viola rhodopeia)
Български рожец (Cerastium bulgaricum)
Родопско великденче (Veronica rhodopaea)
Черно френско грозде (Ribes nigrum) – защитен вид.


== Фауна ==
От едрите бозайници обитаващи резервата и имащи консервационно значение, трябва да се посочат кафявата мечка (Ursus arctos), благородния елен и вълка (Canis lupus), а от птиците глухарят.


== Галерия ==
Снимки от преди 1944 г. от фонда „Дора Габе“ на Държавна агенция „Архиви“
		
		
		
		
		
		
		
		


== Вижте също ==
Защитени територии в България


== Източници ==
 Резерват „Беглика“, профил в Изпълнителна агенция по околна среда. //   Посетен на 17 януари 2014.
 Резерват „Беглика“ – страницата на резерват „Беглика“ в уеб сайта на РИСОВ-Пазарджик (включва всички данни известни за резервата и множество карти). //   Посетен на 14 май 2016.