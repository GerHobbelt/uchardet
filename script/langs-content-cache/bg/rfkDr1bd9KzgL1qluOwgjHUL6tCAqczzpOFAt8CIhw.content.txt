revision: 11577076
title: "\u0415\u0432\u0442\u0438\u043C\u0438\u0439 \u0411\u044A\u043B\u0433\u0430\u0440\
  \u0441\u043A\u0438"
url: https://bg.wikipedia.org/wiki/%D0%95%D0%B2%D1%82%D0%B8%D0%BC%D0%B8%D0%B9_%D0%91%D1%8A%D0%BB%D0%B3%D0%B0%D1%80%D1%81%D0%BA%D0%B8


---

Св. Евтѝмий Търновски е виден български средновековен духовник, книжовник, патриарх на България, последен предстоятел на църквата на Второто българско царство. Той е авторитетна фигура в православния свят, обявен за светец.
Повечето сведения за живота му са от текстове на негови ученици и последователи, които го представят в благоприятна светлина. Основен сред тях е „Похвално слово за Евтимий“ на Григорий Цамблак.


== Ранни години ==
Св. Патриарх Евтимий е роден около 1320 – 1330 г. и според някои източници произхожда от знатния род Цамблаковци. Учи в търновски манастири и приема монашески чин. Привлечен от славата на Теодосий Търновски, около 1350 г. постъпва в Килифаревския манастир. Теодосий го определя за свой пръв помощник и през 1363 г. двамата заминават заедно за Цариград, където скоро след това Теодосий умира.
Св. Евтимий последователно постъпва в манастира „Студион“ и лаврата на Свети Атанасий Атонски на Атон. Византийският император Йоан V Палеолог го изпраща на заточение на остров Лемнос, а след освобождаването му се връща в българския Зографски манастир в Атон.


== Дейност в България ==
Същата 1371 г. Евтимий се връща в България и основава манастира „Света Троица“ край Търново. Там поставя основите на Търновската книжовна школа. Той установява правила за правопис и поправя чрез сравнение с гръцки текстове изопачените български църковни книги. Тези коригирани текстове се превръщат в образци за православните църкви в България, Сърбия, Румъния и Русия, използващи църковнославянски език.
През 1375 г., след смъртта на българския патриарх Йоаникий II, Евтимий е избран за негов наследник. Новоизбраният патриарх като привърженик на исихазма се бори с ересите и с упадъка на нравите и получава известност в целия православен свят и мнозина митрополити и игумени се обръщат към него за тълкувания на богословски и църковни въпроси.
Известни са  десетки съчинения на Патриарх Евтимий – литургични книги, похвални слова, жития и послания. Навярно много от трудовете му са били унищожени или все още не са открити. Негови последователи в книжовното дело са Киприан, Григорий Цамблак, Йоасаф Бдински и Константин Костенечки.


== Падането на Търново ==
През пролетта на 1393 г. султан Баязид I стоварва огромна войска пред Търново и го подлага на продължителна обсада. Григорий Цамблак разказва в „Похвално слово за Евтимий“: „варварският цар...ненадейно нападна града – не от една или две страни, но като го обгради целия отвсякъде с човешки тълпи.“ Иван Шишман не е в града и патриарх Евтимий ръководи защитата му. Смята се, че градът издържа тримесечна обсада. На 17 юли 1393 г. турците превземат столицата с щурм.
Видинският митрополит Йоасаф Бдински, съвременник на това събитие, дава следната характеристика за него: „Стана велико агарянско нашествие и се извърши пълно разорение на този град с околностите му“. Според Григорий Цамблак църквите са превърнати в джамии, а свещениците са изгонени и заместени с „учители на безсрамието“. 110 видни търновски граждани и боляри са убити, но патриарх Евтимий е помилван и изпратен на заточение в областта Македония (днешна Тракия), вероятно в Бачковския манастир. Предполага се, че е починал там през 1402 – 1404 г. От това време Търновската патриаршия престава да съществува, българската църква губи независимостта си и е подчинена на Константинополската патриаршия.
Патриарх Евтимий е канонизиран за светец и паметта му се почита в един и същи ден с паметта на свети Евтимий Велики – 20 януари.


== Книжовна дейност ==


=== Книжовен център ===
Евтимий Търновски създава оригинални творби, свързани с миналото и настоящето на Търновград, както и се изявява като преводач, определян като "втори Мойсей". 
Поради голямото културно влияние на България върху славяно-православния свят, Евтимиевата реформа се отразява на писмеността в Сърбия, Влахия, Молдова и руските княжества. Значението на Евтимий Търновски за възхода на българската книжовност от втората половина на 14 век е неоценимо.


=== Книжовник "писател" ===
Жития:„Житие на Иван Рилски“
„Житие на Иларион Мъгленски“
„Житие на Филотея Темнишка“ (или Търновска)
„Житие на Петка Търновска“ (или Параскева Епиватска)Похвални слова:„Похвално слово за Михаил Войн“
„Похвално слово за Йоан Поливотски“
„Похвално слово за св. Неделя“
„Похвално слово за св. Константин и св. Елена“Послания:„Послание до атонския монах Киприан“ (Киевски митрополит и Всеросийски)
„Послание до митрополит Арсений“
„Посланиe (първо) до тисманския монах Никодим“
„Посланиe (второ) до тисманския монах Никодим" (игумен на монасатира Тисмана във Влахия след 1385)
"Послание до митрополит Антим" (Угровлахийски)Химнописец:Служба за царица Теофана
Параклис /молебен канон/ за царица Теофана
Служба за св. Петка ТърновскаПреводач:Петокнижието - първите 5 книги от Стария завет !
Литургии /девет/ от патриарх Филотей
Литургии /две/ от Василий Велики


== Източници ==
„Из старата българска литература“. Изд. „Български писател“, С., 1988. (Из „Похвално слово за Евтимий“ от Григорий Цамблак – с.177–190).


== Външни препратки ==

Св. патриарх Евтимий – Църковни жития и духовно наследство
Св. Патриарх Евтимий – „добрият пастир“ на българския народ... – Пламен Павлов Архив на оригинала от 2013-10-07 в Wayback Machine.
Национален каталог на академичните библиотеки НАБИС


== Съчинения ==
Werke des Patriarchen von Bulgarien Euthymius (hrsg. E. Kałužniacki). Wien, 1901 [оригинален среднобългарски текст] (вижте също послеслов на Димитър Кенанов Архив на оригинала от 2016-11-09 в Wayback Machine. към фототипното преиздание на книгата. Велико Търново, 2010)
Патриарх Евтимий, Съчинения (съст. и ред. Кл. Иванова). С., 1990 [новобългарски превод с обяснителни бележки]


== Изследвания ==
Иванова, Кл., Патриарх Евтимий. С., 1986.
Патриарх Евтимий Търновски и неговото време. Материали от националната научна сесия за 600 г. от заточението на св. Евтимий, патриарх Търновски, Велико Търново, 6 октомври 1993 г.. Ред. кол. Георги Данчев и др., Велико Търново, 1998 (Проглас).
Андреев, Й., Патриарх Евтимий. Бележити българи, т. III. С., 2012.