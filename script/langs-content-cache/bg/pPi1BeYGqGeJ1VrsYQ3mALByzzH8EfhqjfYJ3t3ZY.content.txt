revision: 11509003
title: "\u041E\u0431\u0438\u043A\u043E\u043B\u043A\u0430 \u043D\u0430 \u0411\u044A\
  \u043B\u0433\u0430\u0440\u0438\u044F"
url: https://bg.wikipedia.org/wiki/%D0%9E%D0%B1%D0%B8%D0%BA%D0%BE%D0%BB%D0%BA%D0%B0_%D0%BD%D0%B0_%D0%91%D1%8A%D0%BB%D0%B3%D0%B0%D1%80%D0%B8%D1%8F


---

Обиколката на България е международно многоетапно колоездачно състезание, което се провежда в България от 1924. Първият старт е даден на 21 август 1924 в София. Към септември 2013 г. са проведени общо 63 колоездачни обиколки на България (заради отлаганията на състезания през годините), а в ранната есен на 2010 се провежда юбилейната 60-а обиколка.
Обиколката на България е по-старо състезание от Обиколката на Испания (Ла Вуелта), което е третото по ранг колоездачно състезание след Обиколката на Франция (Тур дьо Франс) и Обиколката на Италия (Джиро д'Италия).
Обиколката на България обикновено включва между 6 и 14 състезателни етапа, с приблизителен общ пробег около 1500 километра. Най-дългата обиколка е през 1924 — 1917 км. В обиколката са участвали спортисти от над 40 държави, като по традиция тя е особено популярна сред колоездачите от Полша и бивша Чехословакия.
През годините на Студената война Обиколката на България е едно от най-престижните колоездачни състезания в Европа, като привлича опитни състезатели от традиционно силните в колоезденето държави като Италия, Франция и Холандия. След промените през 1989 обиколката губи част от престижа си за колоездачите от силните в този спорт нации. Най-много победи (пет) има Ивайло Габровски, а с по три успеха в актива си са други четирима български колоездачи — Боян Коцев, Ненчо Стайков, Хрис­то Зайков и Павел Шуманов.


== Победители ==


== Настоящо трасе ==
През 2013 г. обиколката е с дължина 893 км и се провежда в шест етапа от 1 септември до 6 септември. Етапите са София – Златица – Казанлък – Елена – Бургас – Трявна – Троян. Участват 21 отбора от 10 страни, които пресичат Стара планина шест пъти. 


== Източници ==
Годишник на Българския колоездачен съюз, 2007


== Външни препратки ==

Официален сайт за Обиколката на България
Официален сайт на Български Колоездачен Съюз Архив на оригинала от 2011-08-17 в Wayback Machine.