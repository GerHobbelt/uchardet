revision: 11602927
title: "\u0411\u0430\u0442\u0430\u043A (\u044F\u0437\u043E\u0432\u0438\u0440)"
url: https://bg.wikipedia.org/wiki/%D0%91%D0%B0%D1%82%D0%B0%D0%BA_(%D1%8F%D0%B7%D0%BE%D0%B2%D0%B8%D1%80)


---

Батак е язовир в Южна България, разположен в землището на град Батак. Той е част от каскадата Баташки водносилов път, собственост на Националната електрическа компания.


== Местоположение ==
Разположен е в Западните Родопи, област Пазарджик, отстои на 4 km от Батак, на 7 km от Ракитово и на 19 km от Велинград. Използва се за туризъм, с възможност за риболов целогодишно. На западния бряг на язовира се намира планинският курорт „Цигов чарк“. Близо до Цигов чарк, в югозападната част на язовира се намира и остров Голака, който е с надморска височина 1108 m и с площ около 2,2 – 3,0 ha. А на другия бряг е летовище „Дъното“ (община Пещера), което е по-тихо и спокойно от „Цигов чарк“ и съвсем близо до летовище „Свети Константин“.


== Характеристики ==

Язовир „Батак“ е основният изравнителен водоем на Баташкия водносилов път. В него се вливат водите от първото стъпало на каскадата, след като са отработени от ВЕЦ „Батак“, както и събирателните деривации „Бистрица“ (от притоци на Чепинска река южно то Велинград), „Нова махала“ (от притоци на Стара река южно от Батак) и „Равногор“ (от притоци на Стара река южно от Пещера и Брацигово) с вливащия се в нея канал „Фотински“ (от басейна на Въча), реките Бяла и Черна и няколко по-малки канала.Язовирът е построен през 1954 – 1959 година и има две язовирни стени. Основната е земнонасипна с височина 35 m и дължина на короната 273 m, в близост до която се намират траншеен преливник с капацитет 14 m³/s на левия бряг и основен изпускател в тунел с капацитет 90 m³/s на десния бряг. Контрастената в местността „Куилото“ е кръгова в план (с радиус 500 m и централен ъгъл 45°) с височина 9,5 m и дължина на короната 363 m. Обемът на езерото е 310 млн. m³, а залятата площ – 21,4 km².Водите на язовир „Батак“ се отвеждат по дълъг 3 километра напорен тунел към ВЕЦ „Пещера“.


== Галерия ==

		
		
		


== Бележки ==


== Външни препратки ==
Язовир Батак – НЕК АД-Язовири и каскади