revision: 11604285
title: "\u0426\u0435\u043D\u0442\u0440\u0430\u043B\u043D\u0430 \u043A\u0430\u043B\u0438\
  \u0444\u043E\u0440\u043D\u0438\u0439\u0441\u043A\u0430 \u0434\u043E\u043B\u0438\u043D\
  \u0430"
url: https://bg.wikipedia.org/wiki/%D0%A6%D0%B5%D0%BD%D1%82%D1%80%D0%B0%D0%BB%D0%BD%D0%B0_%D0%BA%D0%B0%D0%BB%D0%B8%D1%84%D0%BE%D1%80%D0%BD%D0%B8%D0%B9%D1%81%D0%BA%D0%B0_%D0%B4%D0%BE%D0%BB%D0%B8%D0%BD%D0%B0


---

Централната калифорнийска долина или само Централната долина (на английски: California Central Valley, Central Valley) е голяма междупланинска долина в югозападната част на САЩ, в щата Калифорния.


== Природа ==
На изток е ограничена от планината Сиера Невада, а на запад – от Бреговите хребети. Разположена е на височина от 20 до 160 m. Простира се от север на юг на протежение от близо 800 km и ширина до 80 km. По произход представлява негативно тектонско огъване, запълнено с мощен слой от седиментни материали с кредна, палеогенова, неогенова и кватернерна възраст. Повърхността и е равна, леко хълмиста на изток и юг от наличието на древни крайречни хълмове и наносни конуси. Климатът е субтропичен, от средиземноморски тип, а на север – от континентален тип. Количеството на валежите намалява от север на юг от 1000 до 150 mm/m². Най-големите реки в долината са: Сакраменто на север и Сан Хоакин на юг. Развита е много гъста напоителна система. Северната ѝ част се отнася към зоната на субтропичните степи с червено-кафеникави почви, а южната – към полупустините. Централната Калифорнийска долина е важен земеделски район в САЩ с много добре развито земеделие – технически култури, овощарство, лозарство, а на юг – животновъдство. Разработват се нефтени находища.


== Градове ==
Фресно е най-големият град в долината, следван от Сакраменто (столицата на Калифорния), Бейкърсфилд, Стоктън и Модесто.
Град Ливърмор се счита за най-източния град в Района на Санфранциския залив, преди да се навлезе в Централната калифорнийска долина.


== Региони ==
Окръзите, свързани с Централната долина, се разделят в 4 региона:

Северна Сакраментска долина (Шаста, Тихейма, Глен, Бют и Колуза)
Сакраментски метрополис (Сакраменто, Ел Дорадо, Сатър, Юба, Йоло и Плейсър)
Северен Сан Уакин (Сан Уакин, Станислос и Мърсед)
Южен Сан Уакин (Мадейра, Фресно, Кингс и Тулери)


== Външни препратки ==
Център на Голямата долина (Great Valley Center) – фондация за подобряване на живота в Централната долина
Визия за долината (Valley Vision) – фондация за поощряване на гражданското участие в региона
Снимки на Централната долина от Галерия Тера (Terra Galleria)


== Източници ==