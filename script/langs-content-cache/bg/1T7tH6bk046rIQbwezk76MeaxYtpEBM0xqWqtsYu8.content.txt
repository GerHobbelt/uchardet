revision: 11648411
title: "\u0418\u0437\u0442\u043E\u043A (\u043A\u0432\u0430\u0440\u0442\u0430\u043B\
  )"
url: https://bg.wikipedia.org/wiki/%D0%98%D0%B7%D1%82%D0%BE%D0%BA_(%D0%BA%D0%B2%D0%B0%D1%80%D1%82%D0%B0%D0%BB)


---

„Изток“ е един от кварталите на София.
Кварталът има много добра транспортна връзка с цяла София. През квартала преминават главни булеварди като „Драган Цанков“ и „Цариградско шосе“. По булевард „Драган Цанков“ се движи автобус 413 (Централна гара – Младост 1). На булевард „Драган Цанков“ се намира Световният търговски център „Интерпред“ и метростанция „Жолио Кюри“. На булевард „Цариградско шосе“ се намира възловата спирка на градския транспорт – „Хотел Плиска“. На тази спирка спират тролеи 3, 4, 5 и 11 и автобуси 76, 84, 184, 204, 213, 280, 305, 604. Срещу хотел Плиска на улица „Николай Коперник“ е спирката и обръщателното колело на автобус 72 (Хотел Плиска – ж.к. Западен парк). Булевард „Цариградско шосе“ продължава извън София като магистрала „Тракия“ и стига до Бургас.


== Сгради и съоръжения ==
В квартал „Изток“ се намират посолствата на Азербайджан, Ирак, Куба, Северна Македония, Судан, Финландия, Япония, Русия, Германия, Азербайджан, Монголия.
Учебните заведения в квартала са: Софийска професионална гимназия по електроника „Джон Атанасов“, 119 СОУ „Академик Михаил Арнаудов“, СУ „Климент Охридски“, Професионална гимназия по фризьорство и козметика „Княгиня Евдокия“, детски градини и др.
На ул. „Латинка“ 12 се намира къщата на покойния, български художник професор Ненко Балкански. Същата е обявена за къща музей, но вече почти тридесет години от смъртта му тя стои необитаема, заключена и запустяла.
В квартала има три площада: „Капитан Петко Войвода“, „Хосе Марти“ с бюст на Хосе Марти и зелени площи, и площад „Радой Ралин“ със статуя на Радой Ралин.
През квартала преминава Драгалевската река, която в този участък се нарича Новачица.
В квартал Изток се намират хотелите Плиска (***), Парк-хотел Москва (***), Европа (****), Латинка (***) – на ъгъла на улиците „Латинка“ и „Константин Щъркелов“, точно до входа на метростанция „Жолио-Кюри“, и други по-малки хотели.