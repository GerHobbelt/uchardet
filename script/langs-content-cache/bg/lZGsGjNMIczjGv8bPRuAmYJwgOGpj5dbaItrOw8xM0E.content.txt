revision: 10801067
title: "\u0411\u044A\u043B\u0433\u0430\u0440\u0438\u044F (\u0431\u0443\u043B\u0435\
  \u0432\u0430\u0440\u0434 \u0432 \u041F\u043B\u043E\u0432\u0434\u0438\u0432)"
url: https://bg.wikipedia.org/wiki/%D0%91%D1%8A%D0%BB%D0%B3%D0%B0%D1%80%D0%B8%D1%8F_(%D0%B1%D1%83%D0%BB%D0%B5%D0%B2%D0%B0%D1%80%D0%B4_%D0%B2_%D0%9F%D0%BB%D0%BE%D0%B2%D0%B4%D0%B8%D0%B2)


---

Булевард „България“ е един от най-широките, най-дългите и най-натоварени булеварди в Пловдив, Той е част от Републикански път I-8.
Започва при кръстовището на новата сграда на Пловдивския университет, като продължение на „Пазарджишко шосе“, преминава през целия район Северен и завършва при моста „Адата“, където „Рогошко шосе“ е негово продължение на изток.
Булевардът пресича булевард „Васил Априлов“, улица „Победа“, булевард „Васил Левски“ и булевард „Цар Борис III Обединител“. През 1970-те са изградени три пешеходни подлеза на равни разстояния между горните четири кръстовища. Кръстовището с булевард „Цар Борис III“, известно като кръговото при панаира, е едно от най-натоварените кръстовища в града. Само за денонощие по булеварда преминават над 10 хил. автомобила. Това е и причината булевардът да бъде оразмерен за натоварен трафик.В основната си част булевардът е с две платна за движение, разделителна ивица и двустранно разположени велоалеи и тротоари.


== История ==
Във времето преди 1990 година носи името на тогавашната съветска и днешна руска столица Москва. Изцяло реконструиран в периода 2008 – 2011 година, след което разполага с ново осветление и велоалеи по цялото продължение.Със започнатото формиране на Северната вътрешноградска тангента с изграждането на булевард „Северен“ се стреми облекчаване на натоварване на булеварда по направление север – изток.  Предвижда се пресичането на двата булеварда „Север“ и „България“ да стане с кръгово, което ще е готово до март 2019 г.Предвижда се и реализиране на Западната вътрешноградска тангента, която да отведен трафикът от посока север в посока запад и обратно. За тази цел е необходим нов мост западно от съществуващия жп мост, който да свърже булевард „България“ с булевард „Копривщица“. Пресичането на двата булеварда ще стане с кръгово кръстовище с радиус 16 м и двулентово платно за движение. От там ще има връзка с „Голямоконарско шосе“.


== Обекти ==
За почти 5-те километра, булевардът минава покрай множество важни обекти на град Пловдив като:

Трета районна служба „Пожарна безопасност и защита на населението“
Международен панаир Пловдив
Хотел „Санкт Петербург“ – третата най-висока сграда в България със своите 103 м.
СУ „Пейо Крачолов Яворов“
Стадион „Марица“
Окръжна болница (Пловдив)
Руската гимназия
Английската гимназия


== Източници ==