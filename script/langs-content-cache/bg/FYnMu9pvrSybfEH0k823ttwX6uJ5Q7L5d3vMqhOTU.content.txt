revision: 11441947
title: "\u0427\u0435\u0448\u043C\u0430 \u043F\u043E\u0434 \u0447\u0438\u043D\u0430\
  \u0440\u0430"
url: https://bg.wikipedia.org/wiki/%D0%A7%D0%B5%D1%88%D0%BC%D0%B0_%D0%BF%D0%BE%D0%B4_%D1%87%D0%B8%D0%BD%D0%B0%D1%80%D0%B0


---

Чешмата под чинара е постройка в град Сандански (Свети Врач), България, с ценен възрожденски релеф от 1854 година.Чешмата е разположена в центъра на града, под вековно дърво. На чешмата има красив барелеф с неясна символика, изработен от майстор от Дебърската художествена школа в 1854 година за чешмата в двора на Ески джамия в Сяр. След Младотурската революция в 1908 година плочата трябвало да бъде разрушена, но е прибрана от един грък. През Балканската война български войници я отнасят във Валовища, където остава. По време на Първата световна война български войници от Втора армия я отнасят в Свети Врач и я поставят в Банята. В 1933 година е поставена на чешмата.Според друго мнение, чешмата е дело на горнобродски каменоделци и е изработена за градска чешма на Валовища. Чешма на горнобродските каменоделци с идентична централна композиция е чешмата в двора на музея в град Гоце Делчев. Дело на тези каменоделци е била и мраморната чешма в старата част на град Благоевград, по-късно демонтирана.
В средата на плочата има два релефни лъва, обвързани с верига, седнали на колонки. Под тях тече водата. Над лъвовете има надпис на арабски – машаалах. От двете страни на тоя надпис е издълбана годината, през която е направен барелефът – отляво 1271 по хиджра, отдясно 1854 от Христа. Над лъвовете има звездички, две кандилници за тамян или ибрици и в двата края слънце и полумесец. Най-отгоре има шестокрил херувим.


== Бележки ==