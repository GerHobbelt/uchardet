revision: 11752643
title: "\u0420\u0443\u043C\u0435\u043D \u0411\u0430\u0440\u043E\u0441\u043E\u0432"
url: https://bg.wikipedia.org/wiki/%D0%A0%D1%83%D0%BC%D0%B5%D0%BD_%D0%91%D0%B0%D1%80%D0%BE%D1%81%D0%BE%D0%B2


---

Румен Георгиев Христов, по-известен като Румен Баросов, е български поет и писател.


== Биография ==


=== Родословие ===
Родът му по майчина линия (Баросови) произлиза от с. Дъбован (старо: Черчелан), общ. Гулянци, Област Плевен. В семейната легенда се съдържа спомен за реемиграция на родоначалника Паско Баросов от Австро-Унгария (Трансилвания: Банат: Седмиградско) някъде през 30 г. на ХІХ век. По бащина линия родът му, от една страна, произлиза от Станчо Генчев (неговият внук Христо Генчев Станчев (1850-1926) основава рода Христовци), роден ок. 1790 г. в с. Гарван, Габровско, преселил се в с. Мечка, Никополско, ок. 1820 г., а от другата страна произлиза от Славчо Винев, роден ок. 1810 г. в с. Брестово, Ловешко (от рода Добреви), преселил се след 1879 г. в с. Мечка, където родът получава името „Гагаузите“, макар че липсват сведения за гагаузки произход.


=== Образование ===
Завършва българска филология в Софийския университет „Св. Климент Охридски“ през 1994 г.


=== Обществена дейност ===
Един от 12-те (заедно с Андрей Кулев, Александър Джоганов, Венцеслав Арнаудов, Димитриос Марусопулос, Иван Кръстев, Катя Лещанска, Панос Статоянис, Цветанка Еленкова, Ясен Атанасов), основали през 1990 г. „Ах, Мария“ – списание за литература и други наслади. Негов главен редактор от 1992 г.
През 1995 г. основава Фондация за българска литература, с която осъществява множество литературни и др. проекти.
През годините Румен Баросов издава множество дебютни и не чак толкова дебютни книги на млади български писатели под името на издателство „Аквариум Средиземноморие“.
През 2001-2002 г. издава на български поредица съвременна гръцка литература, с финансовата подкрепа на програма Култура 2000 на ЕС.
През 2003 г. организира проект „Българското село мечтае“ в с. Върбово, област Смолян, с което повежда популярното днес течение за ревитализация на мъртви (обезлюдени) села в България посредством културни и артистични дейности. Горе-долу от същото време мечтае да стане кмет на Върбово.
През 2005 г. става член на Сдружението на българските писатели. От 2006 г. е член на Управителния съвет.


=== Творчество ===
Публикува за първи път с името Румен Баросов през 1992 г. във в. „Вит“, Плевен.
Румен Баросов публикува първата си книга „Гала“ през 1999 г. (изд. Петриков).
През 2006 г. написва сценария на анимационния филм „Линията“.


== Филмография ==
2009. „Линията“, късометражен, анимационен, реж. Андрей Кулев, Атракт филм
2010. „Винил“, късометражен, реж. Владо Борисов, ЮЗУ
2012. „Образи и дни“, късометражен, реж. Ирис Константинова, Атракт филм


== Външни препратки ==
От и за Румен Баросов в Своден каталог НАБИС – национален каталог на академичните библиотеки в България
Стихотворения, в. „Сега“, 21 април 2001
Поезия в Литернет, сп. Европа 2001
„Винил“ (пиеса), „Ах, Мария“, 13 юли 2009
„Лирично отклонение“, интервю на Александър Величков, „Програмата“, 11 септември 2008
„Поетът Румен Баросов“, интервю на Милена Очипалска, „Всеки ден“, 20.09.2008