revision: 11742765
title: "\u0421\u0442\u0430\u0440\u0430 \u0441\u0433\u0440\u0430\u0434\u0430 \u043D\
  \u0430 \u0424\u0438\u043B\u043E\u0441\u043E\u0444\u0441\u043A\u0438\u044F \u0444\
  \u0430\u043A\u0443\u043B\u0442\u0435\u0442 \u043D\u0430 \u0421\u043E\u043B\u0443\
  \u043D\u0441\u043A\u0438\u044F \u0443\u043D\u0438\u0432\u0435\u0440\u0441\u0438\u0442\
  \u0435\u0442"
url: https://bg.wikipedia.org/wiki/%D0%A1%D1%82%D0%B0%D1%80%D0%B0_%D1%81%D0%B3%D1%80%D0%B0%D0%B4%D0%B0_%D0%BD%D0%B0_%D0%A4%D0%B8%D0%BB%D0%BE%D1%81%D0%BE%D1%84%D1%81%D0%BA%D0%B8%D1%8F_%D1%84%D0%B0%D0%BA%D1%83%D0%BB%D1%82%D0%B5%D1%82_%D0%BD%D0%B0_%D0%A1%D0%BE%D0%BB%D1%83%D0%BD%D1%81%D0%BA%D0%B8%D1%8F_%D1%83%D0%BD%D0%B8%D0%B2%D0%B5%D1%80%D1%81%D0%B8%D1%82%D0%B5%D1%82


---

Идадието или Старата сграда на Философския факултет на Солунския университет (на гръцки: Το παλαιό κτήριο της Φιλοσοφικής Σχολής του Α.Π.Θ., Παλαιά Φιλοσοφική Σχολή) е историческа постройка в град Солун, Гърция.


== Местоположение ==
Сградата е разположена в комплекса на Солунския университет, на улица „Етникѝс Амѝнис“ (на гръцки: "Εθνικής Αμύνης", бивша „Василисис Софияс“ (на гръцки: "Βασιλίσσης Σοφίας"), а в османско време „Хамидие“).


== История ==


=== Османско училище ===

Сградата е построена от османската държава за основаното в 1886 година солунско държавно училище – идадие. Изградена е на улица „Хамидие“, отворена след събарянето на източните стени на града. Това е първата постройка в Солун, възложена на италианския архитект Виталиано Позели, за което той е изпратен от Цариград през 1886 година. Строежът на училището започва в 1887 година и в 1888 година идадието се нанася в новата сграда. В първоначалния си вид училището е триетажна сграда със стена, заобикаляща парцела му. Отзад има малка помощна сграда. При откриването си сградата има 42 класни стаи за над 200 ученици и около 30 учители.В 1908 година, поради нарасналия брой ученици, министерството на образованието разрешава разширяване на сградата и са добавени две двуетажни флангови крила. Същата година в сградата е открито турско висше училище за обучение на висши служители, главно съдебни служители.През есента на 1912 година, по време на Балканската война, в сградата са разположени българските части. При избухването на Междусъюзническата война, на 17 юни 1913 година гръцките военни изпращат ултиматум с искане българските войници да се предадат. След отказа им, сградата е обкръжена от гръцки войници и критска жандармерия. Гърците се прикриват в сградите в парка „Меленико“ и зад паметниците на еврейските гробища, които се простират зад училището. Сградата пострадва силно при избухналото сражение.


=== Гръцка болница ===
След като Солун попада в Гърция, в сградата е настанена Втора военна хирургична болница. По време на Първата световна война броят на ранените е така голям, че болницата не може да ги поеме и се налага да използва съседния стадион на „Ираклис“ за разполагане на палатки. Военната болница се помещава в сградата до 1927 година.


=== Гръцко училище ===
В 1927 година в сградата от първоначалното си седалище Вила Алатини е преместен Солунският университет – първоначално Философският факултет, след това катедрата по горите на Физическия факултет, а на следващата година Факултетите по физика, математика и селското стопанство и по-късно и Училището по право и икономика. Съответно сградата е непрекъснато обновявана и разширявана – на страничните крила е добавен трети етаж, построено е задно крило, в което е аулата, а приземието е превърнато в химически лаборатории. Така сградата придобива окончателния си вид през 1932 година. Повечето от интервенциите са дело на архитектите Александрос Драгумис, Йоанис Димитриадис и Анастасиос Матексас. На фасадата на сградата пише „ΜΟΥΣΑΙΣ ΧΑΡΙΣΙ ΘΥΕ“, Жертвай за музите и харитите, надпис, дело на Харитон Харитонидис (1878 – 1954), декан от 1928 – 1929 до 1938 – 1939 година и първи професор по старогръцки език в университета. По време на Втората световна война е използвана от германците като военна болница, а на университета е оставена само аулата и химическите лаборатории. След войната сградата е върната на Солунския университет и в нея е разположен Философският му факултет. В 1961 година спомагателните сгради по границата с игрището на „Ираклис“ са съборени, за да се отвори място за площад „Химия“. На юг зад сградата няколко години има стадион на ПАОК. Сградата пострадва от Солунското земетресение в 1978 година. Напълно е обновена в 1986 година.


== Бележки ==