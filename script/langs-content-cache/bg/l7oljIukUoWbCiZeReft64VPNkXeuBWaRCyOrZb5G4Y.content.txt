revision: 10730583
title: "\u041F\u0430\u043B\u0443\u0431\u0430"
url: https://bg.wikipedia.org/wiki/%D0%9F%D0%B0%D0%BB%D1%83%D0%B1%D0%B0


---

Палуба (също наричана дек) е архитектурен елемент на кораб (плавателен съд). Хоризонтална преграда в корпуса на кораба или надстройките. Разделя вътрешното пространство на корпуса на кораба на помещения по вертикала. Опира се на бордовете, преградите и пилерсите (ако има такива) и е изградена от бимсове, карлингси и настилка (дървена или метална).
Горната палуба на кораба определя здравината и издръжливостта на кораба, докато долните палуби определят нивата и служат за разположение на бойна техника, разположение на двигателния отсек (машинно отделение), товари и каютите на пътниците и екипажа.
Палуба, която не обхваща цялата дължина или ширина на съда, а само части от него се нарича платформа.
Пространството между две палуби се нарича туйндек.Също така терминът „палуба“ (и някои други морски термини) се употребяват и към тежките летателни апарати със маса при излитане над 43 тона и двуетажните сухопътни транспортни средства: автобуси, железопътни вагони.
Произходът на руската дума „палуба“ е от „луб“ (дървесно подкорие, флоем), с което, видимо, са настилани палубите на ладиите.


== Видове палуби ==
Според разположението

Горна палуба – най-горната непрекъсната палуба, която е по цялата дължина на съда (кораба). Служи за водонепроницаемо покритие, явява се един от главните елементи на конструкцията на корпуса, осигурява общата здравина и напречната коравина на съда. На горната палуба са разположени надстройките, палубните механизми, въоръжение и т.н.
Средна или главна палуба – палубата на кораба, която е разположена непосредствено под горната палуба. Към термина може да се добави дума за функционалната употреба на палубата, например батарейна палуба, и т.н. Палубите под горната могат да се именуват по номера – първа палуба, втора палуба и т.н.
Долна палуба – разположена е под средната. Могат да са няколко. Различават се по назначението им, например, товарна долна палуба и т.н. Служат за настаняване на пътници, товари, оборудване.
Навесна палуба – върви над горната палуба от носа на по-голямата част от дължината на кораба, но не стига кърмата; понякога може да се нарича палуба на удължения или продължения полубак; названието произхожда от текстилния навес, който са имали старинните кораби за защита на горната палуба от лошото време.
Палуба на надстройките – палубите, които ограничиват отгоре надстройките в цяло или в отделните им нива. При наличия на няколко нива надстройки палубите могат да се казват: палуба 1-во ниво, палуба 2-ро ниво и т.н. от горе надолу. Предназначени са за разполагане на жилищни и служебни помещения.
Палуби на рубките – палубите, затварящи отгоре рубките на съда.
Спардек – палуба, в средната част на съда и не стигаща нито до носа, нито до кърмата; като правило на тях са разположени лодките, мостици и т.н.
Шалтердек – лека навесна палуба, на военните кораби – палубата на зенитните оръдия.Според предназначението

Хангарна палуба, на палубите на самолетоносачите са разположени хангарите за палубната авиация (ПА). Разположена е под полетната и галерийната (ако има такава) палуби, непрекъсната е в голяма част от кораба. Оборудвана е със средства за закрепване и транспортиране на ПА, асансьори за тяхното изкарване и вкарване на полетната палуба, средства за техническо обслужване на ПА.
Батарейна палуба – покрита палуба, на която се помещава артилерията.
Галерийна палуба, палуба на самолетоносач, която е разположена между хангарната и полетната палуба. На самолетоносачите, построени до Втората световна война представлявала специални галерии (междупалубни мостици), чрез които се осъществява обслужването на запасните самолети и авиационното оборудване.
Палуба на екипажа, на нея са разположени жилищните помещения на екипажа.
Комунална палуба (историческо), палуба на големите кораби (обикновено средна) на която имало обширни проходни помещения, предназначени за провеждането на събрания, митинги и др. на личния състав.
Палуба за безопасност, долната палуба на кулите на плаващия док, водонепроницаема по цялата си дължина и осигуряваща минималния запас на плавучест на дока.
Палуба на отсеците (за непотопяемост), горна палуба, по която по цялата ширина на кораба са изградените напречните водонепроницаеми отсеци, делящи корпуса на части с цел да осигурят непотопяемост. Тя трябва да е здрава и непроницаема във всички режими на експлоатация, в т.ч. аварийни случаи, оборудвана е с водонепроницаеми прегради и уплътнения на всички отвори – люкове, гърловини, проходи на тръбопроводите, електрокабелите и т.н.
Полетна палуба, един от основните елементи на самолетоносачите, предназначена за подготовка за излитане, излитане и кацане на ПА. Дели се на излитъчен, кацащ и паркови (техническа позиция) участъци. В някои случаи те са общи. Излитъчния участък може да катапулти, газоотражатели, трамплин, а участък кацане – спирачни въжета на аерофинишера, аварийна бариера. Парковият участък служит за подготовки на ПА за излитане, зареждане с гориво, зареждане на боеприпаси т.н. Тук се намират самолетоподемниците, асансьорите за боеприпаси, постове за осигуряване на ПА с електроенергия, течности и газове. Частта от палубата на кораб, оборудвана с комплекс от средства за осигуряване на вертикално излитане и казане на ПА, се нарича и корабна площадка за излитане и кацане.
Лодъчна палуба – открита палуба на пътническите кораби, на която са разположени спасителните лодки и устройствата за тяхното спускане и вдигане. В зависимост от размерите и назначението на кораба лодъчната палуба може да бъде горна палуба или палуба на надстройките.
На пътническите кораби има и палуба за разходки.Според конструктивния тип:

Бронирана палуба, палубна преграда с под от бронирана стомана или броневи плочи. Служи за жизнено важните части на кораба от ракети, авиобомби и снаряди. На корабите с бронезащита се бронират горната и средната (главна) палуби до ниво под долната част на броневия пояс.
Карапасна (черупковидна) палуба, 1) бронепалуба с наклон, продължение на хоризонталната бронева палуба към форщевена (носа) и ахтерщевена (кърмата) извън пределите на бронираната цитадела. Използвала се върху големите надводни кораби строени в края на XIX и началото на XX век за защита на помещенията в краищата на кораба от артилерийски снаряди; 2) горна палуба с наклон, предназначена за улеснено минаване на вълните над палубата, за да се намали силата им при удар с борда. Този тип палуби не получил широко разпространение, основно се използвал в миноносците стара постройка и някои товарни кораби строени за америнаските Големи езера.В зависимост броя на палубите, корабите се делят на еднопалубни, двупалубни и многопалубни.


== Съответствие на палубите ==
В някои от флотите палубите имат различни наименования. Тук е приведено съответствието в имената на палубите, в някои флоти в периода на Първата и Втората световни войни. Палубите са изброени от горе надолу.


== Седловатост на палубата ==

Под седловатост на палубата се разбира изкачването ѝ от средната част на корпуса (мидъл) към носа и/или към кърмата. Седловатостта се предвижда при проектиране на кораба за увеличаването на мореходните му качества (мореходност). Изразява се линейно в метри, футове, по-рядко в проценти.


== Покритие и поддръжка на палубата ==

Исторически палубата като правило е покрита с дъски. Те не са били боядисани или покрити с лак, а за да се предпази покритието от износване дъските непрекъснато са били трити (търкани) с абразив на сухо. Т.е. изчегъртвали са горния износен пласт на дървото. След няколко години служба дървената настилка следвало да се смени. Обмиването на палубите с вода под налягане, като част от ежедневното оправяне на съда продължава и до днес.
В края на XIX век на леките корпуси на миноносците и малките крайцери започва да се поставят стоманени палуби, на които поставяли отгоре балатум или кортицин (изкуствен материал приличащ на корк), но покритието не било достатъчно устойчиво и отделно на това в топлите води стоманата се нагрявала много и изтивала съответно в студовете, което за екипажа (обитаващ лошо вентилираните помещения) и използващ палубата за разходка никак не било комфортно. Поради това големите кораби (военни и цивилните) запазват дървената настилка на палубата. Сега като правило палубите са стоманени с лесноснемащи се гумени платна, с перфорация за оттичане на водата.


== Вижте също ==
Бронирана палуба
Батарейна палуба
Дек
Туиндек


== Източници ==


== Литература ==
Палуба/Энциклопедический словарь Брокгауза и Ефрона, В 86 томах (82 т. и 4 доп.). – СПб., 1890 – 1907.
Гл. ред. адмирал Чернавин, В. Н. Военно-морской словарь. Т. 3. М., Воениздат, [1989], 511 с. ISBN 5-203-00174-x. с. 301 – 302. (на руски)