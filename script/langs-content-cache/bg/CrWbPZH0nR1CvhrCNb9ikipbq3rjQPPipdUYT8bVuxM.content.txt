revision: 9248887
title: "\u0423\u0438\u043B\u044F\u043C \u041C\u0430\u0440\u0442\u0438\u043D\u0435\u0441"
url: https://bg.wikipedia.org/wiki/%D0%A3%D0%B8%D0%BB%D1%8F%D0%BC_%D0%9C%D0%B0%D1%80%D1%82%D0%B8%D0%BD%D0%B5%D1%81


---

Уилям Мартинес (на испански: William Martínez) е уругвайски футболист, защитник.


== Кариера ==
Мартинес започва кариерата си през 1947 г. в Расинг Монтевидео (според други източници, професионалната му кариера започва година по-рано в Насионал), а през 1948 г. той преминава в Рампла Хуниорс, където играе до 1954 г.
През 1955 г. е привлечен в един от най-добрите уругвайски клубове Пенярол от Монтевидео, като част от който става 5 пъти шампион на Уругвай, 2 пъти носител на Копа Либертадорес, и Междуконтиненталната купа.
През 1963 г. Мартинес се завръща в Рампла Хуниорс, за които играе до 1967 г., а след това за кратко е част от колумбийския Хуниор. От 1968 г. отново е в Рампла. На следващата година е преотстъпен на Феникс Монтевидео и става играещ треньор през 1970 г. в Сентрал Еспаньол, където през същата година и завършва кариерата си.


=== Национален отбор ===
Като част от националния отбор на Уругвай дебютира на 7 април 1950 г. в мач срещу Чили в Сантяго, а последния си мач играе на 30 май 1965 г. срещу Венецуела в Каракас. Общо за националния отбор, той играе 54 мача и има 2 попадения.
През 1950 г. става световен шампион, но не играе нито в 1 мач. През 1953 г. печели бронзов медал на първенството на Южна Америка. През 1954 г. той отново взима участие в Световната купа, където Уругвай завършва четвърти, а Мартинес участва в 5 мача, а на 1/2 финала срещу Унгария е капитан на отбора.


== Отличия ==


=== Отборни ===
ПеняролПримера дивисион де Уругвай: 1958, 1959, 1960, 1961, 1962
Копа Либертадорес: 1960, 1961
Междуконтинентална купа: 1961


=== Международни ===
УругвайСветовно първенство по футбол: 1950
Копа Америка: 1956


== Източници ==