revision: 11759356
title: Ben Clark
url: https://bg.wikipedia.org/wiki/%D0%91%D0%B5%D0%BD_%D0%9A%D1%80%D0%BE%D1%81


---

Хари Бърнард Крос (на английски: Harry Bernard Cross), по-известен като Бен Крос (Ben Cross), е британски актьор.
Известен е най-вече с ролята си на британския олимпийски атлет Харолд Ейбрахамс във филма от 1981 година „Огнените колесници“.


== Биография ==


=== Детство ===
Роден е на 16 декември 1947 г. в Лондон в работническото семейство на ирландски католици. Майка му е била чистачка, а баща му – портиер и прислужник. Крос започва да играе роли много млад и участва в училищни пиеси – най-забележимата изява е като Исус в училищен спектакъл, когато е на 12 години.


=== Първи стъпки в кариерата ===
Крос изпълнява първоначално различни професии, например мияч на прозорци и сервитьор. Бил е главен дърводелец на Националната опера на Уелс и уредник на „Аликзандра тиътър“ в Бирмингам.
През 1970 г., когато е на 22 години, е приет в лондонската Кралска академия за драматично изкуство (RADA) – школата, създала такива актьори като Джон Гилгуд, Гленда Джаксън и Антъни Хопкинс, но по-късно не проявява голям интерес да продължи по класическия път.След завършването на Кралската академия за драматично изкуство Крос играе в Duke's Playhouse в постановки като „Макбет“, „Колко е важно да бъдеш сериозен“ и постановката на Артър Милър „Смъртта на търговския пътник“. След това се присъединява към Prospect Theatre Company и играе роли в „Перикъл“, „Дванайсета нощ“, и „Royal Hunt of the Sun“. Крос играе и в много популярния мюзикъл „Joseph and the Amazing Technicolor Dreamcoat“ и основни роли в пиесите на Питър Шафър – „Equus“, „Mind Your Head“ и мюзикъла „Сладката Ирма“ – в „Хеймаркет тиътър“ в Лестър.
Първата поява на Крос на големия екран е през 1976 година, когато отива в Девентер, Нидерландия, да играе танкиста Бинс в епоса на Джоузеф Е. Ливайн за Втората световна война „Недостижимият мост“, в който участват международни звезди като Дърк Богард, Шон Конъри, Майкъл Кейн и Джеймс Каан.
През 1977 година Крос става член на Royal Shakespeare Company и участва в премиерата на „Privates on Parade“ като „Kevin Cartwright“ и Rover в пиесата „Wild Oats“.
Изгряването на Крос като международна звезда започва през 1978 година с участието му в мюзикъла „Чикаго“, в който играе Били Флин, адвокатът на убийцата Рокси Харт.


== 1980-те – 1990-те ==
По време на играта си в Чикаго той е забелязан и препоръчан за филма, номиниран за много награди Оскар, Огнените колесници. За участието си в този филм Крос и Ян Чарлсон печелят наградата най-обещаващ актьор за 1981 година от Variety Club Awards през февруари 1982.По време на олимпийските игри през 1984 г. Крос участва в реклама на Американ Експрес ('Don't leave home without it') с 87-годишния Джаксън Шолц, спринтьор от Олимпийските игри през 1924 г., който е и част от сюжета на филма Огнените колесници.
Той заменя и Джеймс Гарнър като основен актьор на Polaroid за фотоапарати Spectra през 1986 г. Участвал е и в GQ Magazine като един от годишните победители „Manstyle“ през януари 1985 и с фотосесия през март същата година.
През годините Крос е играл като Соломон през 1997 г. – Trimark Pictures – Solomon;, Капитан Немо през 1997 г. във филма на Си Би Ес 20 000 левги под водата; вампира Барнабас Колинс през 1991 г. в минисериала на MGM Dark Shadows; още веднъж вампир във филма на USA Network Nightlife; сър Харолд Пиърсон в италианската продукция от 1994 Caro Dolce Amore (Honey Sweet Love); иракският пилот Мунир Редфа, подкупен да закара пилотирания от него МИГ от Ирак в Израел в шпионския филм Steal the Sky; и нацисткият SS полковник Хелмут фон Шрьодер във филма през 1989 г. на NBC – Twist of Fate.


== 2000 – ==
Крос играе Ики Соломон (Ikey Solomon) в австралийската продукция The Potato Factory през 2000 г. През 2005 г. Крос, който е противник на смъртното наказание, играе ролята на затворник, осъден на смърт, в пиесата на Брус Греъм Койот на ограда (Coyote on a Fence), в театър Duchess Theatre. Той играе и Рудолф Хес в продукцията на Би Би Си през 2006 г. – Nuremberg: Nazis on Trial.
През ноември 2007 г. Крос играе ролята на Sarek в новия филм Стар Трек продуциран и режисиран от Джей Джей Ейбрамс.


== Други професии ==
Крос е също и режисьор, писател и музикант. Той е писал музика, сценарии и статии за английски публикации. Също е писал текстове за албум на певеца Васил Петров, който е издаден през 2007 г. Пял е песни на Синатра с Васил Петров на фестивала Аполония през септември 2007 година. Автор е на мюзикъла Rage за Ruth Ellis, който е изпълняван в различни градове около Лондон.


== Личен живот ==
Крос е живял на много места по света между които Лондон, Лос Анджелис, Ню Йорк, южна Испания, Виена, и последно в София, България. Той използва испански, италиански и немски език.
Женен е три пъти: първо за Пени (от 1977 до 1992), от която има две деца – Лорън и Тиодор; и след това се жени за Мишел (до 2005).
Бен Крос се жени за трети път по старите български традиции на 18 август 2018 г., в Жеравна. Негова съпруга става дългогодишната му приятелка Деяна Бонева. 


== Филмография ==
Недостижимият мост (1977)
The Flame Trees of Thika (TV Series) (1981)
Огнените колесници (1981)
Цитаделата (1983)
The Far Pavilions (1984)
L'Attenzione (1984)
The Assisi Underground (1985)
Paperhouse (1988)
Steal the Sky (1988)
The Unholy (1988)
The Jeweller's Shop (1988)
La Bottega dell'orefice (1989)
Nightlife (1989)
Twist of Fate (1989)
Eye of the Widow (1989)
Dark Shadows (Revivals) (1991)
Live Wire (1992)
The Criminal Mind (1993)
Cold Sweat (1993)
The Ascent (1994)
Temptress (1994)
Caro dolce amore (1994)
First Knight (1995)
El Último viaje de Robert Rylands (1996)
The Invader (1997)
20,000 Leagues Under the Sea (1997)
The Corporate Ladder (1997)
Turbulence (1997)
Solomon (1997)
The Venice Project (1999)
Орденът (2001)
Young Blades (2001)
She Me and Her (2002)
Trial and Retribution 7 (2003)
Exorcist: The Beginning (2004)
Icon (2005)
The Mechanik (2005)
Wicked Little Things (2006)
Фаворитът 2 (2006)
Finding Rin Tin Tin (2007)
When Nietzsche Wept (2007)
Корпорация Война (2008)
Lost City Raiders (2008)
Hero Wanted (2008)
Стар Трек (2009)
Уилям и Кейт (2011) – TV film
A Common Man (2012)
Banshee (2013)
Имало една война (2019) - Уайт


== Източници ==


== Външни препратки ==
Бен Крос в  Internet Movie Database
Ben Cross Fan Site
Ben Cross at FEARnet