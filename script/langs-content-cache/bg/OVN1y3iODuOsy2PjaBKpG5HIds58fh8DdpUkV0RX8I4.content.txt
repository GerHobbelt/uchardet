revision: 11796074
title: "\u041F\u0430\u043D\u0442\u0435\u043E\u043D \u043D\u0430 \u0412\u044A\u0437\
  \u0440\u043E\u0436\u0434\u0435\u043D\u0446\u0438\u0442\u0435"
url: https://bg.wikipedia.org/wiki/%D0%9F%D0%B0%D0%BD%D1%82%D0%B5%D0%BE%D0%BD_%D0%BD%D0%B0_%D0%B2%D1%8A%D0%B7%D1%80%D0%BE%D0%B6%D0%B4%D0%B5%D0%BD%D1%86%D0%B8%D1%82%D0%B5


---

43.850669, 25.960714
Пантеонът на възрожденците е национален паметник-костница, намиращ се в град Русе.
Изграден е по проект на архитект Никола Николов и е открит на 28 февруари 1978 г. В него са погребани 39-има известни българи, сред които Любен Каравелов, Захари Стоянов, Стефан Караджа, Панайот Хитов, Баба Тонка, Никола Обретенов, Панайот Волов, Ангел Кънчев и др.
Почетени са 453 души – участници в Ботевата чета, Червеноводската въстаническа чета, Априлското въстание и опълченци, чиито имена са изписани във вътрешността. В средата под позлатения купол е горял вечен огън, който е загасен след падането на режима на Тодор Живков.
За построяването на Пантеона през 1977 г. е съборена църквата „Вси светии“ в старото русенско гробище. След широка дискусия през 2001 г. Пантеонът е „християнизиран“ с поставяне на кръст върху купола му, и е открит параклисът „Св. Паисий Хилендарски“, както и музейна експозиция.
Пантеонът е сред 100-те национални туристически обекта. Отворен е за посещение на 28 февруари 1978 г.


== Източници ==