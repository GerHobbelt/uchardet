revision: 11168350
title: "\u0411\u044A\u043B\u0433\u0430\u0440\u0441\u043A\u043E \u0421\u043B\u0438\u0432\
  \u043E\u0432\u043E"
url: https://bg.wikipedia.org/wiki/%D0%91%D1%8A%D0%BB%D0%B3%D0%B0%D1%80%D1%81%D0%BA%D0%BE_%D0%A1%D0%BB%D0%B8%D0%B2%D0%BE%D0%B2%D0%BE


---

Бъ̀лгарско Слѝвово е село в Северна България, община Свищов, област Велико Търново.


== География ==
Село Българско Сливово се намира в средната част на Дунавската равнина, на около 8 км на юг-югозапад от град Свищов. Съседни са му селата Царевец на около 6 км североизточно, Козловец на около 6 км югоизточно, Драгомирово на около 5 км югозападно и Ореш на около 6 км северозападно.
Българско Сливово е разположено на хълмиста територия, като самото то е застроено по седем неголеми хълма. Малка местна река (ручей) протича през източната му част от северозапад на югоизток и на 9 – 10 км по-нататък се влива при село Совата в река Студена. По течението на местната река е най-ниската част на селото – между 115 и 104 – 105 м надморска височина. При сградата на кметството надморската височина е около 143 м, а в северозападния и югозападния краища на селото достига 190 – 200 м.
Земеделските земи на Българско Сливово са – според потенциалното им плодородие при неполивни условия – предимно добри и – отчасти, средно добри. През Българско Сливово минава третокласният републикански път, който го свързва с Драгомирово и Царевец, а в границите на селото е негова главна улица.
Населението на село Българско Сливово , наброяващо 2499 души към 1934 г., нараства до максималните 2856 души към 1946 г., а след 2854 към 1956 г. плавно намалява до 1037 души към 2018 г. (със средно 29 – 30 души годишно).


== История ==
В името Българско Сливово думата „Сливово“ се свързва вероятно с овощарството като част от поминъка или с име на местност със сливови дървета. Причината за думата „Българско“ в името е българският състав на населението, за разлика от съседното село Турско Сливово, преименувано по-късно на Ко̀зловец. Според предания от началото на 19 век, първото разположение на селото е в местността „Влашката махала“, откъдето се премества, бягайки от епидемия (вероятно чума). Останки от къщи има на няколко места в околността – Лешова байча, за които се предполага, че са черкезки, в Средния дол и в местността „Долник“. След 1820 – 1840 г. Българско Сливово е запомнено на сегашното си място с около 30 къщи. За разположението на Българско Сливово има сведения във възрожденския печат – вестниците „Напредък“ и „Независимост“, където се посочва, че то отстои на 9 часа път от Търново (Велико Търново).


== Обществени институции ==
Село Българско Сливово е център на кметство Българско Сливово.  Читалище „Възраждане – 1908“  е действащо, регистрирано под № 2885 в публичния регистър „Читалища“ при Министерството на културата.
Църквата „Свети Архангел Михаил“ действа само на големи религиозни празници  В селото има пощенска станция. 


== Културни и природни забележителности ==
В местността „Бялата пръст“ е открита тракийска оброчна плоча (2 век), изобразяваща конник и с гръцки надпис.


== Личности ==
Цанко Цветанов – български футболист
Сашо Ангелов – български футболист
Георги Георгиев (1950 – 2006), български офицер, генерал-майор


== Спорт ==
ФК „Бенковски (Българско Сливово)“


== Източници ==


== Външни препратки ==
selo.bg Архив на оригинала от 2009-05-25 в Wayback Machine.