revision: 11755506
title: "\u0422\u0435\u0442\u0435\u0432\u0435\u043D\u0441\u043A\u043E \u043F\u0440\u0435\
  \u0441\u0435\u043B\u0432\u0430\u043D\u0435 \u0432\u044A\u0432 \u0412\u0438\u0434\
  \u0438\u043D\u0441\u043A\u043E"
url: https://bg.wikipedia.org/wiki/%D0%A2%D0%B5%D1%82%D0%B5%D0%B2%D0%B5%D0%BD%D1%81%D0%BA%D0%BE_%D0%BF%D1%80%D0%B5%D1%81%D0%B5%D0%BB%D0%B2%D0%B0%D0%BD%D0%B5_%D0%B2%D1%8A%D0%B2_%D0%92%D0%B8%D0%B4%D0%B8%D0%BD%D1%81%D0%BA%D0%BE


---

Тетевенското преселване във Видинско е процес на преселване на българи от района на Тетевен във Видинския санджак на Османската империя.
Не са запазени подробни сведения за преселванията, като основно свидетелство за техния мащаб е запазването до наши дни в Кулско и Зайчарско на компактни общности, говорещи на централен балкански говор, контрастиращ с околните преходни и северозападни говори. Според преобладаващото днес мнение преселванията протичат в края на XVIII и началото на XIX век, когато Тетевенско е силно засегнато от кърджалийството, а през 1801 година самият град е превзет и разграбен от кърджалии. По това време Видинско е относително стабилно под управлението на Осман Пазвантоглу и в района се основават множество нови чифлици, чиито собственици се стремят да привлекат работна ръка.Тетевенски преселници се установяват в повечето села в района, като в някои от тях стават преобладаващи по численост, което дава възможност за запазване на диалекта им до наши дни. Силно повлиян от централния балкански говор е традиционният диалект в Кула, Зайчар, Велики извор (и свързаната с него Извор махала), Големаново, Полетковци, Шишенци, Гърлище и цели махали в Бойница и Вратарница. Значителни тетевенски заселвания има и в села, като Старопатица, Раковица, Урбабинци и Ракитница, но там тетевенци остават малцинство и са езиково асимилирани от местното население.През 1833 година някои от селата, заселени с тетевенски преселници влизат в границите на Сърбия. Макар да запазват диалекта си до наши дни, днес техните жители се самоопределят като сърби. Тетевенски произход вероятно има и един от водещите сръбски политици в края на XIX и началото на XX век Никола Пашич.


== Бележки ==