revision: 11176462
title: "\u041A\u043E\u043D-\u0422\u0438\u043A\u0438"
url: https://bg.wikipedia.org/wiki/%D0%9A%D0%BE%D0%BD-%D0%A2%D0%B8%D0%BA%D0%B8


---

„Кон-Тики“ е дървен сал от балсови трупи, с който норвежкият пътешественик-изследовател, писател и антрополог Тур Хейердал прекосява Тихия океан през 1947 г.


== Името „Кон-Тики“ ==
Салът носи името на Бога на слънцето на инките Виракоча, за чието по-старо име се смята, че е било Кон-Тики. „Кон-Тики“ също така е името на книгата и филма за експедицията, които Тур Хейердал създава. Филмът „Кон-Тики“ печели награда Оскар за най-добър документален филм през 1952 г.


== Експедиция „Кон-Тики“ ==
Тур Хейердал вярва, че жителите на Южна Америка са заселили Полинезия още в предколумбови времена. Неговата цел е, чрез създаването на Кон-Тики и провеждане на експедицията, да докаже, че тази негова теория е възможна и няма технически пречки да се осъществи такова преселение през Тихия океан.

Хейердал и неговият малък екип се отправят към Перу. Използвайки балсово дърво и други естествени и традиционни материали, създават дървен сал по начина, практикуван от древните жители на Южна Америка. Придружен от още петима души, Хейердал отплава от Перу и в продължение на 101 дни прекосява Тихия океан, изминавайки 8000 километра, докато достига кораловите острови на Френска Полинезия. Единственото съвременно оборудване, с което разполага експедицията, е тяхното радио, чрез което поддържат връзка със света.Оригиналният сал „Кон-Тики“ е изложен в музея „Кон-Тики“ в Осло.Екипажът на „Кон-Тики“ е съставен от 6 мъже и папагал, загинал по време на експедицията:

Тур Хейердал – норвежец, ръководител на експедицията;
Ерик Хеселберг – норвежец, навигатор и художник; изрисува лицето на бог Кон-Тики върху платното на сала;
Бенгт Даниелсон – швед, отговаря за продоволствията и всекидневните задачи на сала;
Кнут Хаугланд – норвежец, отговаря за всекидневните радио предавания от сала;
Торстейн Рааби – норвежец, отговаря за всекидневните радио предавания от сала;
Херман Вацингер – норвежец, инженер, отговорен за всекидневните метеорологични и хидрографски измервания.


== Експедиция „Тангароа“ ==

На 28 април 2006 година 6-членен екипаж предприема нова експедиция, опитвайки се да повтори Експедиция „Кон-Тики“, като използва сала „Тангароа“. Той е дълъг 16 m, широк 8 m и при конструирането му отново са използвани познанията на древните мореплаватели.
Местоположението на сала е могло да бъде проследявано ежедневно на сайта на експедициятаwww.tangaroa.no. Интересно е, че член на експедицията е и Олав Хейердал, внук на Тур Хейердал. Експедицията завършва успешно на 101-вия ден от своето начало. Салът „Тангароа“ прекосява огромното разстояние Перу – Френска Полинезия и достига Дружествените острови.


== Музей ==
В Осло е създаден музей „Кон-Тики“, посветен на построяването на сала и експедициите с него.


== Източници ==


== Външни препратки ==
„Кон-Тики“ на сайта  „Моята библиотека“
Музей Kon-Tiki в Осло
Снимки от музея в Осло, фотогалерия на Никола Груев