revision: 11760996
title: "\u0425\u0438\u043F\u043E\u043A\u0440\u0430\u0442"
url: https://bg.wikipedia.org/wiki/%D0%A5%D0%B8%D0%BF%D0%BE%D0%BA%D1%80%D0%B0%D1%82


---

Хипократ (на гръцки: Ιπποκράτης) е най-великият лекар на Античността, още наричан баща на медицината и смятан за една от най-значими фигури в областта на медицината. С името му се свързва Хипократовата клетва. Известни Хипократови принципи са: „На първо място не причинявай вреда“ („Primum non nocere“) и „Изкуството е вечно, а животът – кратък“ („Ars longa, vita brevis“).
Според биографичните данни за него той е бил обучен в лечителския храм на остров Кос и може би е бил ученик на Херодик. Хипократ странства много преди да се установи в Кос да практикува и преподава медицина.
Трудовете, приписвани на Хипократ, наречени още „Хипократов сборник“, наброяват около 70 книги и са писани между 430 и 200 г. пр.н.е. Смята се, че в действителност може би само 6 книги са негови, а всъщност сборникът е остатък от голямата библиотека на медицинското училище на остров Кос. Неговото обучение вероятно е повлияло други автори в посоката на неговите идеи, които отричат суеверията, божествения произход на болестите, също и магията на примитивната медицина и по този начин поставят основите на науката Медицина.
Малко е известно за живота на Хипократ, но някои от неговите постижения като медик са документирани от Аристотел и Платон.


== Произведения ==
За тези творби не може със сигурност да се каже, че са били създадени от Хипократ, но те съставят така наречения Corpus Hippocraticum:

„Афоризми“
„Способи за редукция“
„От епидемията“
„За въздуха, водите и местата“
„За древната медицина“
„За фистулата“
„За фрактурите“
„За хемороидите“
„За нараняванията на главата“
„За лечението при острите заболявания“
„За ставите“
„За свещените болести“
„За хирургията“
„За язвите“
„Книга за прогностиката“
„Законът“
„Клетвата“Сред най-значимите произведения на Хипократ се счита „За въздуха, водите и местата“, където се дискутира ефектът на околната среда като причинител на заболяванията и се отрича те да имат божествен характер. В други 3 свои творби, сред които „Прогностика“ и „Афоризми“, той предлага революционната за времето си идея, че чрез наблюдение на множество случаи лекарят може да прогнозира развитието на случая. В своите произведения Хипократ също защитава идеята за конфиденциалността – в Хипократовата клетва и на други места. Той предлага записването от лекарите на техните открития и лечителски методи, така че те да могат да бъдат усвоявани от други медици. Идеята за превантивната медицина възниква в Лечение и Лечение на острите заболявания, като се набляга на начина на живот и хранене.


== Вижте също ==
Хипократова клетва
Луи Пастьор
Гален
Имхотеп


== Външни препратки ==

Онлайн текстове (английски)
Афоризми WikiSource (английски)