revision: 11458680
title: "\u0410\u0440\u0442\u044A\u0440 \u0410\u0448"
url: https://bg.wikipedia.org/wiki/%D0%90%D1%80%D1%82%D1%8A%D1%80_%D0%90%D1%88


---

Артър Робърт Аш – младши (на английски: Arthur Robert Ashe, Jr.) е сред най-известните американски тенисисти от 60-те, 70-те и 80-те години на двадесети век.
Той е първият афроамерикански тенисист, който печели 3 титли от турнири за Големия шлем. Заради професионалните му постижения в тениса Аш е определен за най-добър американски спортист през 1969 г. В чест на Аш централният корт в Ню Йорк, на който се играят мачовете за Откритото първенство на САЩ, носи неговото име. В наши дни това е съоръжението за тенис, което има най-голям капацитет от 22 547 зрители.
Артър Аш дебютира през 1960 г., когато тъкмо е навършил пълнолетие. Впуска се в първия си аматьорски турнир за титлата на щата Ню Джърси. В кариерата си Аш има спечелени и 7 титли от университетски турнири по тенис на корт.
Той е сред 2-та чернокожи тенисисти, които са спечелили турнири от Големия шлем (другият е французинът Яник Ноа). През 2005 г. спортното списание „Tennis magazine“ включва Артър Аш сред най-добрите 20 тенисисти на столетието.
През 1985 г. е включен в Международната тенис зала на славата.
Артър Аш почива в събота, 6 февруари 1993 г. в Ню Йорк от СПИН, с който е заразен чрез преливане на кръв през 1988 г.


== Външни препратки ==
((en)) Официален сайт
((en)) Профил в ITF
((en)) Профил в ATP
((en)) Списък с участия за Купа Дейвис
((en)) Профил в International Tennis Hall of Fame