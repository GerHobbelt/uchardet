revision: 11709139
title: "\u0411\u043E\u0441\u0442\u044A\u043D"
url: https://bg.wikipedia.org/wiki/%D0%91%D0%BE%D1%81%D1%82%D1%8A%D0%BD


---

Бостън (на английски: Boston) е град разположен на източното крайбрежие на САЩ. Той е столица и най-голям град на щата Масачузетс. Бостън е неофициалният икономически, културен и образователен център на Нова Англия. Градът има приблизително население от 590 763 жители за 2006 г., като заедно с предградията образува агломерация наречена Голям Бостън (Greater Boston), с население над 4 400 000 жители. Заедно с градовете Манчестър, Уорчестър и Провидънс (в щата Род Айлънд) агломерацията достига до 7 400 000 жители.


== История ==

Бостън е един от най-старите градове в САЩ. Основан е през 1630 г. от заселници – пуритани. Градът изиграва важна роля в борбата за независимост на САЩ. В околностите му се разиграват едни от най-важните битки между заселниците и армията на кралицата. В пристанището на Бостън се разиграва т.нар. Бостънско чаено парти.
След независимостта Бостън става един от главните пристанищни и производствени центрове на страната. Днес градът привлича над 16 млн. посетители от цял свят със своите забележителности, история и култура. Тук е открито първото американско обществено училище и първият колеж – Харвард през 1636 г. в предградието Кеймбридж. В Бостън е прекарано и първото метро на територията на САЩ.


== Образование ==

Бостън е един от първите градове в света, който може да се нарече космополитен. Със своите близо 100 университета, колежи и научни институции градът привлича над 250 хиляди млади хора от целия свят, което го прави един от най-големите и важни образователни центрове в света. По-известните университети и колежи са Харвард, Масачузетският технологически институт, Бостънският университет, Масачузетският колеж по фармация и здравни науки, Бостънският колеж, Бостънският институт по изкуство, Музикалната консерватория на Нова Англия, Колежът Бъркли и др.
Бостънските обществени училища са най-старата училищна система в САЩ. Системата приема над 57 000 ученици годишно, в своите 145 училища, включително и Бостънското латинско училище – най-старото обществено училище в САЩ от 1635 г. и други.


== Икономика ==
Икономиката на града се базира основно на изследванията, финансите, технологиите – особено на биотехнологиите. Бостън е един от градовете с най-висок стандарт на живот в САЩ. Бостънските колежи и университети имат голямо въздействие над градската и регионалната икономика. Те не само са осигуряват заетост и образование, но и работна ръка за града и региона. Студентите оставят ежегодно в града над 4 млрд. долара в университетите и града. Туризмът е основно перо в приходите на града. Ежегодно туристите харчат над 7 млрд. долара, като са направили града един от десетте най-посещавани града в САЩ. Друг важен отрасъл за градската икономика са финансовите и застрахователните услуги. Градът е също регионално седалище на много банки като Американска банка, Гражданска банка, Независима банка и др. В града има множество издателства и печатници. Градът е дом на четири конгресни и панаирни центъра. Градът е столица на щата и поради това тука се намират много федерални агенции, щатската администрация.
Много световни компании имат представителства в Бостън, част от тях са избрали града за седалище на своята дейност – Жилет, Проктър енд Гембъл, Ню Баланс (New Balance) и др. Бостън е дом на мениджърски консултантски фирми като Бостънската консултантска група.
По отношение на броя и концентрацията на хай-тех фирми Бостън (заедно с околностите) се нарежда на второ място в света след Силициевата долина. Много от тези компании се намират по протежението на Път №128 в Масачузетс (това е околовръстното шосе на Бостън). Когато в техническите среди се каже Път 128 се има предвид „Силициевата долина, която е на брега на Атлантическия океан“.


== Забележителности ==

Бостън е уникален сред американските градове, поради факта, че е смесица от европейска и американска култура. Огромна част от сградите са на повече от сто години. Бостън впечатлява с контраста от старо и ново – старите църкви са разположени точно под новите стъклени небостъргачи. Като едни от най-интересните места, които трябва да се посетят в града, могат да се определят следните:

Музеят на науката, разполагащ с богата колекция от материали, в областта на техниката, биологията и астрономията.
Музеят на изкуството, в който се намира една от най-големите колекции от картини на Моне, и голяма колекция от египетски мумии.
Аквариумът на Нова Англия.
Паркът на Бостън
Крисчън Сайънс Чърч парк – Една от най-големите църкви в САЩ, която може да побере 3000 души.
Симфъни Хол.
Куинси Маркет – стар градски пазар, на който има огромно разнообразие от храни и места, където може да се яде кухня от цял свят, свърталище на артисти и художници;
Китайският квартал.
Кулата Пруденшъл – втората по-височина сграда в Бостън, в която има организирани помещения, от които се открива прекрасна гледка към целия Бостън и залива, т.нар. „скайуолк“ се помещава на 50-ия етаж.
Кулата Джон Ханкок – най-високата сграда в Нова Англия и Бостън с 60 етажа (не се организират посещения).


== Транспорт ==

Бостън има няколко жп гари, които са комбинирани с автогари и го свързват с останалата част на САЩ и Канада. Градът има голямо пристанище и няколко летища, като летище „Логан“ (Logan Airport) е международно. До Бостън летят самолети от всички големи американски градове и най-големите градове в света. Тук има организиран градски транспорт и метро. Пътната мрежа в града е много добре структурирана. Градски магистрали свързват предградията с центъра и летището. Част от тях са прокарани под формата на тунели, като по този начин трафикът се пренасочва под земята. Единият от тунелите, които достигат до летището е прокаран под залива на Бостън.


== Квартали ==


== Българската общност ==
В Бостън има българска общност от около 2 – 3 хиляди души. През 2000 г. общността започва работа по събиране на средства за българска православна църква – „Света Петка“.


== Вижте също ==
Списък на хора от Бостън
Бомбени атентати в Бостън


== Външни препратки ==
Официален уебсайт на град Бостън ((en))
Снимки от Бостън Архив на оригинала от 2008-05-21 в Wayback Machine. ((en))
Исторически карти на Бостън Архив на оригинала от 2008-02-24 в Wayback Machine. ((en))
Отворено пространство план за 2002 – 2006 Архив на оригинала от 2009-02-12 в Wayback Machine. ((en))