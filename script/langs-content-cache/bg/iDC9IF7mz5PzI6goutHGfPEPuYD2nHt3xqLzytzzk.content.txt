revision: 10911695
title: "\u0413\u0440\u0435\u0448\u043D\u0438\u0446\u0430 (\u043E\u0431\u0449\u0438\
  \u043D\u0430 \u0411\u0440\u043E\u0434)"
url: https://bg.wikipedia.org/wiki/%D0%93%D1%80%D0%B5%D1%88%D0%BD%D0%B8%D1%86%D0%B0_(%D0%BE%D0%B1%D1%89%D0%B8%D0%BD%D0%B0_%D0%91%D1%80%D0%BE%D0%B4)


---

Грешница (изписване до 1945 Грѣшница, на македонска литературна норма: Грешница) е село в Северна Македония, в община Брод (Македонски Брод).


== География ==
Селото се намира в областта Поречие в източните склонове на планината Добра вода.


== История ==
В XIX век Грешница е село в Поречка нахия на Кичевска каза на Османската империя. В „Етнография на вилаетите Адрианопол, Монастир и Салоника“, издадена в Константинопол в 1878 година и отразяваща статистиката на мъжкото население от 1873 Градешница (Gradéchnitza) е посочено като село с 18 домакинства с 85 жители българи.Според статистиката на Васил Кънчов („Македония. Етнография и статистика“) от 1900 г. Грешница е населявано от 450 жители българи християни.Цялото село в началото на XX век е сърбоманско. Според митрополит Поликарп Дебърски и Велешки в 1904 година в Грешница има 57 сръбски къщи. По данни на секретаря на Българската екзархия Димитър Мишев („La Macédoine et sa Population Chrétienne“) в 1905 година в Грешница има 400 българи патриаршисти сърбомани и в селото функционира сръбско училище.Църквата „Света Параскева“ е изградена в 1903 година. Изписана е от неизвестен зограф и осветена в 1913 година.След Междусъюзническата война в 1913 година селото попада в Сърбия.
На етническата си карта на Северозападна Македония в 1929 година Афанасий Селишчев отбелязва Грешница като албанско село.Според преброяването от 2002 година Грешница има 27 жители македонци.


== Бележки ==