revision: 11441969
title: "\u041F\u0440\u0438\u0440\u043E\u0434\u043E-\u043C\u0430\u0442\u0435\u043C\u0430\
  \u0442\u0438\u0447\u0435\u0441\u043A\u0430 \u0433\u0438\u043C\u043D\u0430\u0437\u0438\
  \u044F \u201E\u042F\u043D\u0435 \u0421\u0430\u043D\u0434\u0430\u043D\u0441\u043A\
  \u0438\u201C"
url: https://bg.wikipedia.org/wiki/%D0%9F%D1%80%D0%B8%D1%80%D0%BE%D0%B4%D0%BE-%D0%BC%D0%B0%D1%82%D0%B5%D0%BC%D0%B0%D1%82%D0%B8%D1%87%D0%B5%D1%81%D0%BA%D0%B0_%D0%B3%D0%B8%D0%BC%D0%BD%D0%B0%D0%B7%D0%B8%D1%8F_%E2%80%9E%D0%AF%D0%BD%D0%B5_%D0%A1%D0%B0%D0%BD%D0%B4%D0%B0%D0%BD%D1%81%D0%BA%D0%B8%E2%80%9C


---

Природо-математическата гимназия „Яне Сандански“ в Гоце Делчев, България е едно от най-престижните училища в града, първата гимназия в Неврокоп (днес Гоце Делчев).


== История ==
Природо-математическа гимназия „Яне Сандански“ е училище със стогодишна история. Тя е приемник на авторитетното в миналото Сярско педагогическо училище, изиграло много важна роля за културното и национално издигане на българите от Македония. Развитието на образованието в началото на ХХ век поражда необходимостта от по-образовани кадри.През 1920 година към прогимназията в града се разкриват IV и V клас (VIII и IX клас) и училището става непълна смесена гимназия. Пръв директор на Неврокопска гимназия е Илия Балтов. От 1923 до 1933 година училището е пълна педагогическа гимназия, след което се превръща в средна реална гимназия. От 1923 до 1930 година директор на гимназията е Иван Кюлев. В 1961 година е открита новопостроената сграда на гимназията, създадена специално за нейните нужди, в която и до днес тя се помещава. През всичките години на съществуване материалната база в училището непрекъснато се обогатява и обновява. След 1974 година гимназията е реконструирана и модернизирана като се изграждат модерни лаборатории по химия, физика, биология. В 1986 година се обзавежда първата компютърна зала с 18 компютъра. Две години по-късно е открита компютърна лаборатория за напреднали ученици. В учебната 1983/1984 година в гимназията започва обучение на ученици от 8 клас. През следващата, с решение на МОН, е разкрита паралелка с разширено изучаване на руски език и друга с разширено изучаване на математика с прием след VIII клас. В 1993 година училището получава статут на природо-математическа гимназия. В училището работят 48 учители, от които 32 носители на професионално-квалификационни степени. През 2014 година в гимназията се обучават 694 ученици в 27 паралелки. Те са разпределени в профилите – природо-математически, хуманитарен, технологичен, чуждоезиков.


== Бележки ==