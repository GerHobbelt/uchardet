revision: 11520639
title: "\u041F\u0440\u0438\u043D\u0446 \u0427\u0430\u0440\u043B\u0437 (\u043E\u0441\
  \u0442\u0440\u043E\u0432)"
url: https://bg.wikipedia.org/wiki/%D0%9F%D1%80%D0%B8%D0%BD%D1%86_%D0%A7%D0%B0%D1%80%D0%BB%D0%B7_(%D0%BE%D1%81%D1%82%D1%80%D0%BE%D0%B2)


---

67.75, -76
Принц Чарлз (на английски: Prince Charles Island) е 19-ият по големина остров на Канада. Площта му е 9521 км2, като с тази си територия е 16-и по големина в Канадския арктичен архипелаг и 78-и в света. Островът е необитаем. Административно принадлежи към територия Нунавут.
Островът се намира на запад от остров Бафинова земя в басейна Фокс. На изток и североизток протока Кокрам го отделя от по-малките острови Еър Форс и Фоули. Дължината на острова от север на юг е около 130 км, а от запад на изток – 94 км. По форма островът прилича на яйце, с праволинейна брегова линия – 402 км, без удобни заливи.
Релефът е равнинен и слабохълмист в централната част изпъстрен със стотици малки езера. Максимална височина 72 м н.в.
Остров Принц Чарлз е един от последните открити острови в Канадския арктичен архипелаг. Заедно със съседните два острова Еър Форс и Фоули е открит през 1948 г. от канадския военен пилот Албърт-Ърнест Томкинсън и е кръстен на родения същата година британски престолонаследник принц Чарлз. През лятото на следващата година островът е детайлно изследван и картиран от експедиция възглавявана от Томас Манинг.