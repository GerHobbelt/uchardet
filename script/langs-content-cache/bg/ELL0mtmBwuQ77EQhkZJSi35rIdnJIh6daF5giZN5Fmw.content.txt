revision: 11494568
title: "\u041A\u043E\u0441\u0442\u0430\u0434\u0438\u043D \u041C\u0438\u0445\u0430\u0439\
  \u043B\u043E\u0432"
url: https://bg.wikipedia.org/wiki/%D0%9A%D0%BE%D1%81%D1%82%D0%B0%D0%B4%D0%B8%D0%BD_%D0%9C%D0%B8%D1%85%D0%B0%D0%B9%D0%BB%D0%BE%D0%B2


---

Костадин Дианов Михайлов е български народен певец от Странджанската фолклорна област, нестинар и преподавател.


== Биография ==
Костадин Михайлов е роден на 14 август 1991 г. в Царево. Израснал в странджанското село Бродилово. Своя музикален път започва през 2002 г. след конкурса на Радио „Стара Загора“ „Славейче“, където печели първа награда с право на запис в радиото. Първият запис на певеца е песента „Мене ми бя драго, Стано мъри“ със съпровод на оркестър от Котел. През 2004 г. участва в новосформираната Детска фолклорна формация „Нестинарче“ в Царево с музикален ръководител народната певица Златка Ставрева, с която по-късно записва песните „Заял се Стоян, запил се“, „Булку Тодорку“, „Мъри Еринко хвалена и прехвалена“ и първата авторска песен на Михайлов – „Костадин дума Еринка“, която е записана в БНР в дует със Златка Ставрева.
След завършването на музикалното училище „Добри Чинтулов“ в град Бургас, където преподаватели са му Стоян Ганчев, Пенка Петрова и Галя Янчева, Костадин Михайлов е приет в Университета по библиотекознание и информационни технологии в град София, специалност „Културно-историческо наследство“. Като студент издава част от своите теренни изследвания на територията на Странджа планина „Теренна фолклористика и теория на народното творчество“. Към 2014 г. е учител по история и музика в 1 ОУ „Васил Левски“ в Костинброд.
Участва в концерти в Турция, Гърция, Ирландия, Италия, Полша, Сърбия, Северна Македония, Великобритания и др. От малък издирва и записва странджански народни песни, които издава по-късно в първия си самостоятелен албум „Събрали са се, събрали“, издаден от музикална компания „Сънрайз Маринов“. На 15 декември 2012 г. прави първия си самостоятелен концерт в зала 17 на НДК, където го представя. От 2013 г. е председател на сдружение „Пазители на Българското“ в София. Една от най-харесваните песни сред приятелите и почитателите му е „Янка китките полива“. Написал я е в чест на световноизвестната българска народна певица Янка Рупкина, а текстът е свързан с реална случка от среща между тях в Черноморец.
Освен певческа, Костадин Михайлов притежава и друга уникална дарба – нестинарството. За първи път влиза в огъня едва 13-годишен – на 9 август 2004 г. Оттогава е сред най-младите нестинари в Странджа. Чете исторически справки за ритуала и развитието му през годините. Вярва в дълбокия му смисъл и в енергията на доброто пожелание. Участва във филм за нестинарството, заснет от холандски екип, в селата Бродилово и Кости през 2007 г.
През 2015 г. е издаден вторият албум на певеца, озаглавен „От древността към вечността“, отново издаден от музикална компания „Сънрайз Маринов“, записан само с автентични народни инструменти.


== Награди и отличия ==
Костадин Михайлов е носител на десетки специални награди от регионални, национални и международни фестивали и конкурси. Притежател на петнадесет специални и 35 първи награди. Някои от тях са:

Първа награда на Конкурса за хайдушки и комитски песни в Малко Търново;
Специална награда – Приз „Георги Павлов“ – Бургас, 2010 г.;
Специална награда – Приз „Цвятко Мечков“ на Националния странджанско-тракийски фолклорен венец „Божура“ – Средец, 2008 г. и 2009 г.;
Награда на радио конкурса „Славейче“ – Стара Загора;
Първа награда на конкурса „Върбова свирка свири“ – Болярово;
Златна лира на конкурса „Орфеево изворче“ – Стара Загора;
Първа награда на конкурса „Славееви нощи“ – Айтос;
Награда на отдел „Култура“ в община Враца;
Почетен знак „Сто години съюз на народните читалища в България“;
Почетен знак на „Съюза на народните читалища в България“;
Специална награда „THE BEST OF THE BEST“ от Международния фестивал „Балканфолкфест“;
Награда от Министерството на културата;
Първа награда на събора „Георгьовден“ – Поморие;
Първа награда в трета възрастова група – индивидуални изпълнители в конкурс за хайдушка и комитска песен „В прослава на хайдутството“ – с. Бръшлян, 2014 г.


== Дискография ==


=== Студийни албуми ===
„Събрали са се, събрали“ (2012)Събрали са се, събрали
Какъв е спомен станало
Калугеричко, момне ле
Песен за Георги Кондолов
Димитър дума Вълкана
Димо дюкеня затори
Мара одера метеше
Сгадали са се, сгадали
Загинало е мамо
Янка китките полива (дует със Зорница)
Ой мале, мале (дует със Зорница)„От древността към вечността“ (2015)Златка хорото дийдиса
Димитрото се углави
Караш ме, мале ле
Моми събират, тръгнуват
Събрали се всички светци
Мандина майка ходеше
Нине ле, мъри хубава
Цяло са лято женали
Четири моми женеха
Станку ле, мъри хубава
Донка за ода ходеше„Моето пеещо Бродилово“ (2019)Дафино, либе
Хубава Мавруда
Сину, Стояне
Пиле хвърка
Седнала Яна
Стояна са го бедили
Радо, мари
Снощи, мале ле
Рада на Дунава седеше
Драганко, бяла и хубава
Друшле, зуичко
Булку, Дукено
Таз вечер
Невенчице, капчице
Ой, Яно (с хор „Боряна“)„Златку ле, златна ябълко“ (2021)Чуряшка е цвят цветила
Де дойде янко, де дойде
Златку ле, златна ябълко
Тръгнала ми е ерина
Любил Никола Диляна
Ходила мома Марийка
Мери Калино, Малино
Стоян Калинка залюби
Сън ме кърши
Снощи ми дойде чуждинче
Нине ле, мъри хубава
Забили са се забили
Еринкината майчица
Роди се дяте във Странджа
Тевен се облак зададе
Стоян на Кирю думаше


== Източници ==
Официален фейсбук профил
Млади народни изпълнители-Костадин Михайлов певец и нестинар
От древността към вечността-концерт на Костадин Михайлов
Не усещам жаравата като гореща Архив на оригинала от 2014-07-15 в Wayback Machine.
Цяла Странджа отглежда нестинар
Най-малкия нестинар играе в огъня в транс Архив на оригинала от 2014-07-14 в Wayback Machine.
„Събрали са се събрали“-Костадин Михайлов
Концерт – представяне на музикален албум на странджанския народен певец Костадин Михайлов
Най-лесно се възпитава с музика
Костадин Михайлов спечели награда от конкурс за странджански народни песни