revision: 11501309
title: "\u0421\u0430\u0431\u0443 \u041C\u0430\u0440\u0442\u0438\u043D\u0435\u0441"
url: https://bg.wikipedia.org/wiki/%D0%A1%D0%B0%D0%B1%D1%83_%D0%9C%D0%B0%D1%80%D1%82%D0%B8%D0%BD%D0%B5%D1%81


---

Луис „Сабу“ Мартинес (на английски: Louis „Sabu“ Martinez) е американски изпълнител на конга и перкусионист. Виден представител на кубоп движението през 50-те години, той участва в множество важни записи и концертни изпълнения през този период. Мартинес записва и няколко собствени албума, смятани днес за класически примери на латинския джаз.


== Биография ==
Роден на 14 юли 1930 година в Ню Йорк, Мартинес започва професионалната си кариера като музикант едва единадесетгодишен. През 1948 година той заема мястото на Чано Посо като перкусионист в оркестъра на Дизи Гилеспи, а през следващата година започва да свири в оркестъра на Бени Гудман. През следващите 15 години той работи с много известни музиканти, като Чарли Паркър, Дюк Елингтън, Каунт Бейзи, Тони Бенет и Хари Белафонте.През 1957 година Сабу Мартинес създава собствена група и записва дебютния си албум „Palo Congo“. През следващите години той издава още два собствени албума, „Sabu's Jazz Espagnole“ (1961) и „Afro Temple“ (1973). През 1967 година заминава за Швеция, където работи до края на живота си.
Сабу Мартинес умира на 13 януари 1979 година.


== Бележки ==