revision: 11719313
title: "\u0414\u0438\u043C\u0438\u0442\u044A\u0440 \u041C\u0430\u0440\u043A\u043E\u0432\
  \ (\u044E\u0440\u0438\u0441\u0442)"
url: https://bg.wikipedia.org/wiki/%D0%94%D0%B8%D0%BC%D0%B8%D1%82%D1%8A%D1%80_%D0%9C%D0%B0%D1%80%D0%BA%D0%BE%D0%B2_(%D1%8E%D1%80%D0%B8%D1%81%D1%82)


---

Димитър Павлов Марков е юрист, политик и дипломат.


== Биография ==
Роден е на 20 август 1862 година в Търново. Завършва Роберт колеж в Истанбул (1882), право в университета в Екс, Франция (1884), Военното училище в София (1887).
Член е на Русенския апелативен съд и помощник-прокурор в него (1884 – 1886). Работи като военен прокурор в Русе и София (1886 – 1890). Разследва Димитър Филов, Атанас Узунов, Георги Зеленогоров и останалите участници в офицерския русофилски бунт в Русе от 1887 година. Участва като обвинител в делото срещу майор Коста Паница в 1890 година за опита за държавен преврат. Работи като адвокат.
Народен представител от Народната партия, избран от Орханийска околия, в VIII обикновено народно събрание.От 1 ноември 1896 година до 30 март 1899 година е дипломатически агент на Княжество България в Истанбул. По време на мандата му са издадени берати за български владици на Пелагонийската, Дебърската и Струмишката епархия в Македония. Марков издейства откриването на търговски агентства в Солун, Битоля, Скопие, Сяр. Тези агентства укрепват връзката между местното население и София. Димитър Марков има принос за превръщането на търговското агентство в Истанбул във важен координационен център за българите. През 1897 година той успява да извоюва правото български представители да присъстват на дипломатически приеми в Истанбул. През следващата 1898 година Марков от името на българското правителство изпраща до великия везир Халил Рифат паша специален мемоар за положението на българите в Македония и специално за репресиите след Винишката афера.
Димитър Марков работи като адвокат на свободна практика в София от 1899 година до смъртта си на 3 септември 1909 г.
Личният архивен фонд № 2136К  на Димитър Павлов Марков се съхранява в Централния държавен архив.


== Награди ==
Носител е на бронзов медал в памет на Сръбско-българската война, българските ордени „Св. Александър” V и ІІ ст., Големия офицерски кръст на Народния орден за гражданска заслуга ІІ и І ст., нидерландския орден “Groot-Оfficier in de Orde Van Oranje-Nassau” и османския орден „Меджидие“ ІІ ст.


== Родословие ==
Дядото му Марко Павлов от македонския град Сятища е първият български дипломиран лекар и основател на първата аптека в българските земи. Баща му и негови 2 братя (чичовци на Димитър) завършват Императорското военномедицинско училище в Цариград.Братята на Д. Марков избират държавната служба: Марко става окръжен управител на Силистра, Христо – генерал от интенданството, Иван – генерал от артилерията. Сестра им Анна е жена на генерал-майор Димитър Вълнаров.


== Източници ==