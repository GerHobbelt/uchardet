revision: 11787768
title: "\u0436\u0435\u043B\u0435\u0437\u043E\u043F\u044A\u0442\u0435\u043D \u0442\u0440\
  \u0430\u043D\u0441\u043F\u043E\u0440\u0442"
url: https://bg.wikipedia.org/wiki/%D0%96%D0%B5%D0%BB%D0%B5%D0%B7%D0%BE%D0%BF%D1%8A%D1%82%D0%B5%D0%BD_%D1%82%D1%80%D0%B0%D0%BD%D1%81%D0%BF%D0%BE%D1%80%D1%82


---

Железопътният транспорт (съкратено жп транспорт) е вид наземен, надземен или отчасти подземен (метро) транспорт на пътници и товари изпълняван по релсов път (железопътни линии).
Повечето от превозните жп средста се движат върху две успоредни стоманени релси, монтирани върху дървени, стоманобетонови или стоманени траверси, които поддържат релсите на постоянно разстояние (междурелсие) една от друга.
Транспортните средства почти винаги са подредени във влакове – поредици от отделни задвижващи или задвижвани транспортни средства, свързани заедно.
Железопътният транспорт е сред най-енергийно ефективните средства за механизиран наземен транспорт. Релсите образуват много гладка и твърда повърхност, по която колелата на влака се движат с минимално триене. Например един типичен вагон може да носи 125 тона товар плюс собственото си тегло на две четириколесни талиги. При пълно натоварване контактната площ между всяко колело и релсата е с размер на монета от 10 стотинки. Влаковете имат и малка челна повърхност спрямо превозвания товар, което намалява въздушното съпротивление. Като цяло при оптимални условия железопътният транспорт изразходва 50 – 70% по-малко енергия за превозване на даден товар, отколкото пътния транспорт.
Други предимства на железопътния транспорт са относително високата безопасност и комфорта при пътуването. Той се характеризира и с ефективно използване на пространството – двойна железопътна линия може да превози повече пътници или товари за дадено време, отколкото четирилентов път.
В резултат на тези предимства железопътният транспорт е основна форма на обществен транспорт в много страни. Например в Индия, Южна Корея, Япония, Китай милиони хора използват редовно влаковете за придвижване.
Стопанската ефективност на релсовия транспорт е спорна. Повечето железопътни системи, включително градското метро, са силно нерентабилни и разчитат за съществуването си на субсидии. Пример за изключение от това правило е East Japan Railway Company в Япония и до известна степен системата на товарните железници в Съединените щати. През 20 век дължината на железопътните линии в индустриализираните страни намалява.


== Вижте също ==

Транспорт


== Външни препратки ==
((en)) Карти на европейските железопътни мрежи
((en)) Релсов транспорт по страна