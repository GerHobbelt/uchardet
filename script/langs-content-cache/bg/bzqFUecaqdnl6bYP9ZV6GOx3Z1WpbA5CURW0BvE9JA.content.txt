revision: 11781728
title: "\u0410\u0431\u0430\u0442\u0441\u0442\u0432\u043E \u0428\u0440\u0443\u0441\u0431\
  \u044A\u0440\u0438"
url: https://bg.wikipedia.org/wiki/%D0%90%D0%B1%D0%B0%D1%82%D1%81%D1%82%D0%B2%D0%BE_%D0%A8%D1%80%D1%83%D1%81%D0%B1%D1%8A%D1%80%D0%B8


---

Абатство Шрусбъри (на английски: Shrewsbury Abbey) е историческо бенедиктинско абатство в Шрусбъри, графство Шропшър, Англия.


== История ==
Абатството е основано от Роджър Монтгомъри, първия граф на Шрусбъри през 1083 г., но реално започва да функционира около 1087 г., когато за е назначен първия абат – Фулкред от Сеез. Граф Роджер, на смъртния си одър става монах и е погребан в абатската църква.
Манастирската църква е посветена на светите апостоли Петър и Павел, но абатството става място за поклонничество благодарение на мощите на Света Уинфред, които са пренесени в абатството от Уелс около 1138 г. През XIV век абатството придобива и мощите на Свети Беуно, наставник на Света Уинфред.
Абатството притежавало богата библиотека, която през вековете е напълно унищожена. До наши дни е запазен само един ръкопис – Житие на Света Уинфред, написано около 1140 г. от приор Робърт, който впоследствие става абат.
През ХV-ХVІ век монашеското братство наброява от 12 до 18 монаси. Благодарение на шедрите дарения абатството бързо придобива множество имоти и земи. Голяма част от тях се намират в графство Шропшър, но абатството притежава имоти и в Стафордшър, Ланкашър, Чешър и Кеймбриджшър. Абатството е било освободено чрез кралски закони от множество данъци, имало право да ползва кралските гори, както и да провежда два тридневни пазара – в Шрусбъри и Басчърч.
През 1530-те години английския крал Хенри VIII Тюдор поставя началото на Английската Реформация. започва процес на ликвидация на манастирите и предаване на имуществото им в собственост на краля. Към 1540 г. около 800 английски католически манастира, сред които и този в Шрусбъри, са закрити, като повече от 10000 монаси са прогонени и лишени от средства за съществуване.


== Списък на абатите ==


== Литература ==
David Nash Ford: The History of Shrewsbury Abbey in Shropshire Архив на оригинала от 2008-08-08 в Wayback Machine.


== Външни препратки ==
История на абатство Шрусбъри на сайта на Brittish History Online. ((en))
Официален сайт на абатство Шрусбъри. ((en))
Абатство Шрусбъри на туристическия сайт Visit Shrewsbury Архив на оригинала от 2011-09-26 в Wayback Machine.. ((en))