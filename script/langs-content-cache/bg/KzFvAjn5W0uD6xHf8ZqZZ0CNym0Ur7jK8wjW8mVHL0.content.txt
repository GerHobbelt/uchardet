revision: 11296593
title: "\u0411\u0435\u043B\u043C\u0435\u043A\u0435\u043D (\u0432\u0440\u044A\u0445\
  )"
url: https://bg.wikipedia.org/wiki/%D0%91%D0%B5%D0%BB%D0%BC%D0%B5%D0%BA%D0%B5%D0%BD_(%D0%B2%D1%80%D1%8A%D1%85)


---

Белмекен (от 29 юни до 23 юли 1942 г. Бели връх, от 14 март 1950 г. Коларов) е връх в Белмекенския дял на Рила с височина 2626 m. В близост се намира язовир „Белмекен“ и високопланинската спортна база „Белмекен“. В съседство се намират Соколов връх и Червени връх. Сравнително лесно достъпен през лятото от юг, откъм язовир „Белмекен“. Северният склон е отвесен, извисява се над циркуса Кутлините. През зимата склоновете му са лавиноопасни и при изкачване трябва да се използват коловите маркировки.В полите на върха се намира и площадка за летни лагери. Изходни пунктове за върха са селата Юндола и Сестримо.


== Поглед от върха ==
При ясно време и добра видимост от върха се откриват гледки във всички посоки. Могат да се видят Пирин с връх Вихрен, Славянка с Гоцев връх, Витоша с Камен дел, Стара Планина, Средна гора, Западните Родопи, язовирите „Искър“ и „Батак“, както и разположения в подножието му язовир „Белмекен“.


== Животински свят ==
Край връх Белмекен са наблюдавани соколи скитници, гарвани, скални лястовици и др., а под върха е разположена най-високопланинската колония на лалугера (Spermophilus citellus) в България и на целия Балкански полуостров. Видът е защитен и е с важно ресурсно значение като хранителен източник за редица видове орли и други хищници.


== Източници ==