revision: 67247967
title: "Kazimierz Sk\xF3rewicz"
url: https://pl.wikipedia.org/wiki/Kazimierz_Sk%C3%B3rewicz


---

Kazimierz Józef Skórewicz (ur. 30 października 1868 w Stubełku na Wołyniu, zm. 11 grudnia 1950 w Warszawie) – polski architekt, konserwator i historyk architektury.


== Życiorys ==
W 1894 ukończył z wyróżnieniem Petersburski Instytut Inżynierów Cywilnych i w 1895 znalazł się w Baku, początkowo jako architekt dzielnicowy, następnie główny architekt Baku. Oprócz obowiązków służbowych tworzył też prywatnie budynki użyteczności publicznej i domy mieszkalne, gdzie starał się łączyć miejscowe tradycje budowlane z nowoczesnością. 
Najważniejsze jego realizacje w Baku to:

gmach Banku Państwowego (1897–1899) na rogu Krasnowodskiej i Merkuriewskiej (obecnie Wurguna i pl. Azerbejdżanu - dziś bank i Ministerstwo Finansów),
biurowiec Rotszyldów (1897–1899) przy ulicy Perskiej (dziś Muchtarowa 13, od czasu ZSRR Prokuratura Azerbejdżanu),
sierociniec na Szemachince (1897–1899),
pasaż Tagijewa (1896) przy ulicy Olgińskiej (obecnie Rasułzade, później Dom Towarowy),
budynek poczty,
budynek zarządu Towarzystwa Akcyjnego braci Nobel (1900–1903),
zespół kramów targowych oraz gmachy gimnazjum męskiego, lecznicy muzułmańskiej i szpitala dziecięcego.Oprócz projektowania, Kazimierz Skórewicz zajmował się działalnością naukową. W latach 1898–1900 przebywał za granicą (jednocześnie zajmując stanowiska w Baku), pracując nad rozprawą Budownictwo Słowian zachodnich oraz wpływ na nie architektury romańskiej, która została wydana w 1906 w Petersburgu, z założenia przeznaczona dla Polaków studiujących na rosyjskich uczelniach architektonicznych.
W 1906 był jednym ze współzałożycieli Towarzystwa Opieki nad Zabytkami Przeszłości. Po I wojnie światowej Naczelnik Gmachów Państwowych, zaprojektował takie obiekty jak  kościoły w Zagłobie, Komarowie, w Łapach, przebudowa pałacu rządowego i budowa kaplicy w Spale, Szpital Kliniczny im. ks. Anny Mazowieckiej w Warszawie, nowy gmach Sejmu, dwór Milusin w Sulejówku. Był pracownikiem Rady Komisji Odbudowy Kraju i Racjonalnego Budownictwa Tymczasowej Rady Stanu, członkiem Rady Głównej Towarzystwa Rozwoju Ziem Wschodnich w 1939. 
Po II wojnie światowej podjął pracę na Wydziale Architektury Politechniki Warszawskiej.
Pochowany na cmentarzu Powązkowskim (kwatera 140-2-2).


== Ordery i odznaczenia ==
Złoty Krzyż Zasługi (7 czerwca 1939)


== Upamiętnienie ==
Tablica w Bramie Senatorskiej Zamku Królewskiego w Warszawie.
Tablica pamiątkowa przy ul. Polskich Architektów (Polşa Memarları Küçəsi) w Baku, w Azerbejdżanie.


== Przypisy ==


== Bibliografia ==
Polonia Baku, Kazimierz Skórewicz.
WaldemarW. Baraniewski WaldemarW., Kazimierz Skórewicz, Warszawa: Wydawnictwo Sejmowe, 2000, ISBN 83-7059-514-6, OCLC 830203169 .brak strony (książka)
Hanna Krzyżanowska, Skórewicz Kazimierz, [w:] Polski słownik biograficzny konserwatorów zabytków, red. Henryk Kondziela, Hanna Krzyżanowska, z. 2, Poznań, Wydaw. Poznańskie 2006, ISBN 83-7177-416-8.