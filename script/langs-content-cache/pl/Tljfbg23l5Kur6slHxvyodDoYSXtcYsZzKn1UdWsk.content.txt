revision: 70772669
title: Mrozy
url: https://pl.wikipedia.org/wiki/Mrozy


---

Mrozy – miasto we wschodniej Polsce, w województwie mazowieckim, w powiecie mińskim, siedziba gminy miejsko-wiejskiej Mrozy.
W latach 1975–1998 miejscowość należała administracyjnie do województwa siedleckiego.
Siedziba gminy położona jest 5 km od drogi krajowej nr 2 Świecko – Terespol. Stacja kolejowa znajduje się na magistrali kolejowej E 20, Moskwa – Berlin. W miejscowości działa Ludowy Zespół Sportowy „Watra Mrozy”, korzystający ze stadionu przy ulicy Tartacznej, liczy 600 miejsc (w tym 374 siedzące). Atrakcją turystyczną jest rezerwat przyrody Rudka Sanatoryjna.


== Historia ==
Wieś była znana w XVI wieku pod nazwą Grozy, położona była w powiecie czerskim w ziemi czerskiej województwa mazowieckiego. Na początku XX wieku zasłynęła jako letnisko i uzdrowisko. Bywał tu między innymi malarz Józef Rapacki, jego brat Wincenty – aktor Teatru Narodowego, malarz Stanisław Masłowski i poeta Artur Oppman. Podczas II wojny światowej na tych terenach działały oddziały Gwardii Ludowej, 19 maja 1943 grupa wypadowa pod dowództwem Tadeusza Reka (1916-1943) napadła i rozbroiła posterunek granatowej policji.
Podczas okupacji hitlerowskiej, wiosną 1940 roku Niemcy utworzyli getto dla żydowskich mieszkańców. Przebywało w nim około 600 Żydów. 22 sierpnia 1942 zostali wywiezieni obozu zagłady Treblinka II i tam zamordowani.
1 stycznia 2014 Mrozy uzyskały status miasta.


== Ogólnopolski Zjazd Opiekunów Szkolnych Pracowni Internetowych ==
W Mrozach corocznie (od 2001), pod koniec maja, odbywał się zjazd opiekunów szkolnych pracowni internetowych. Była to pierwsza impreza tego typu organizowana na skalę ogólnopolską i jak do tej pory największa. W 2014 zjazd po raz pierwszy został zorganizowany w Warszawie, by w następnym roku powrócić do Mrozów. Od 2016 w kolejnych latach odbywa się pod nazwą Majowe Mrozy w Warszawie, a Gmina Mrozy jest jednym z organizatorów. W zjeździe biorą udział nauczyciele informatyki i technologii informacyjnej. Zjazd wspomagają największe firmy z branży IT oraz związane z edukacją informatyczną. Gośćmi zjazdu bywają też autorzy podręczników do informatyki – między innymi Maciej Sysło i Grażyna Koba. Pierwszy zjazd był spotkaniem osób z grupy dyskusyjnej. W kolejnych latach impreza znacznie się rozrosła i obecnie corocznie gromadzi kilkaset osób.


== Zabytki ==
zespół dworca kolejowego PKP, w tym dworzec murowany z 1888 i wieża ciśnień murowana z końca XIX wieku.
domy letniskowe, powstające w czasach rozkwitu tej miejscowości, głównie w dwudziestoleciu międzywojennym.
młyn wodny, murowano-drewniany z początku XX w.
młyn wodny, murowany z początku XX w. (tzw. „Nożownia”. Mieściła się tam fabryka noży „Gerlach”).
pozostałości młyna wodnego drewnianego Dębkowizna z końca XIX w.


== Wąskotorowy tramwaj konny ==

W 1902 Warszawskie Towarzystwo Higieniczne, doceniając walory klimatyczne Mrozów i okolic, podjęło decyzję o wybudowaniu sanatorium do leczenia chorób płuc w Rudce k. Mrozów. W celu ułatwienia transportu materiałów do Rudki, położono tory kolejki konnej o prześwicie 900 mm, prowadzące od stacji Mrozy przez teren obecnego rezerwatu przyrody. Gdy po 6 latach zakończono budowę sanatorium, wózki towarowe zastąpiono tramwajem o drewnianej konstrukcji. Przewoził on kuracjuszy, pacjentów, pracowników oraz wczasowiczów na trasie 2,5 km. Tramwaj kursował w latach 1908–1967 i był jednym z dwóch takich pojazdów w Europie.
W 2007 Towarzystwo Przyjaciół Mrozów postanowiło reaktywować kolejkę. Ostatecznie odbudowa tramwaju rozpoczęła się w sierpniu 2011. Oficjalne otwarcie odbyło się 10 sierpnia 2012.


== Wspólnoty wyznaniowe ==

Kościół rzymskokatolicki:parafia św. Teresy od Dzieciątka Jezus (kościół św. Teresy od Dzieciątka Jezus)
Kościół Starokatolicki Mariawitów
wierni należą do parafii św. Jana Chrzciciela w Cegłowie.Świadkowie Jehowy:zbór Mrozy (Sala Królestwa ul. Graniczna 11)


== Zobacz też ==
Wola Kałuska


== Przypisy ==


== Linki zewnętrzne ==
Strona gminy Mrozy
Galeria zdjęć miejscowości Mrozy. galeriamrozy.pl. [zarchiwizowane z tego adresu (2009-06-10)].
Mrozy (2), [w:] Słownik geograficzny Królestwa Polskiego, t. VI: Malczyce – Netreba, Warszawa 1885, s. 770 .