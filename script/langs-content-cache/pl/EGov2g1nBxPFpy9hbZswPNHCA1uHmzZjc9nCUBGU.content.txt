revision: 70294001
title: Turobin
url: https://pl.wikipedia.org/wiki/Turobin


---

Turobin – wieś w Polsce położona w województwie lubelskim, w powiecie biłgorajskim, w gminie Turobin, w zachodniej części Padołu Zamojskiego. Leży nad Porem. Siedziba gminy Turobin. Dawniej prywatne miasto szlacheckie lokowane w 1420 roku położone było w XVI wieku w województwie ruskim.
W latach 1954–1972 wieś należała i była siedzibą władz gromady Turobin.  W latach 1957–1975 Turobin administracyjnie należał do powiatu krasnostawskiego (woj. lubelskie), a w 1975–1998 do województwa zamojskiego.
Miejscowość jest ośrodkiem usługowym dla okolicznych terenów wiejskich.


== Toponimia ==
Zapisy nazwy najpierw miasta potem wsi, poczynając od XIV wieku przekazują ją w brzmieniu dzisiejszym (Turobin w roku 1399). 
Nazwa pochodzi od nazwy osobowej Turoba, ta zaś od wyrazu tur.


== Historia ==
Po raz pierwszy wspomniano miejscowość w 1389 r. w akcie nadania przez króla Władysława Jagiełłę kilkuwioskowej włości turobińskiej podskarbiemu Dymitrowi z Goraja. Już po r. 1405 włość ta przeszła we władanie możnego wielkopolskiego rodu Szamotulskich. 

W 1420, za staraniem dziedzica Dobrogosta Świdwy z Szamotuł, kasztelana poznańskiego i starosty generalnego wielkopolskiego za przywilejem Władysława Jagiełły Turobin otrzymał prawa miejskie. 

Około 1510 r. (według innych źródeł dopiero w 1563) właścicielami miasta i włości stali się hrabiowie z Wielkopolski - Górkowie. Właścicielem miasta był Andrzej Górka (zm. 1551). Od ich spadkobierców: Czarnkowskich i Pawła Trojanowskiego, w 1596 r. włość turobińską (1 miasto i 12 wsi) oraz gorajską za 130 000 zł kupił kanclerz Jan Zamoyski. Turobin był miastem Ordynacji Zamoyskiej.

W kilka lat później nowy właściciel włączył swe nabytki do niedawno utworzonej Ordynacji Zamojskiej, w składzie której pozostawały do XIX w. 
W 1565 r. Górkowie zorganizowali tu Nowe Miasto między Starym Miastem a zamkiem, zabudowując puste dotychczas Podzamcze. 
W latach 1581–1596 działał tu zbór braci polskich oraz szkoła. W 1630 roku bracia polscy zostali ostatecznie wypędzeni.
W 1648 miasto zostało zniszczone przez Kozaków, w 1656 przez Szwedów. Ponadto w wieku XVII, oprócz wyżej wymienionych dat, pożary, wojny i epidemie miały miejsce w następujących latach:

Pożary miasta miały miejsce w 1668, 1689, 1698 i 1699 r.
Działania wojenne spowodowały zniszczenia w 1612, 1648, 1653, 1657, 1672, 1690 r.
Epidemie (zarazy morowe) wybuchły w 1626, 1653, 1656 i 1658 r.W 1859 uległo wielkiemu pożarowi, który strawił większość drewnianych zabudowań. Kolejne zniszczenia przyniosły działania I wojny światowej.
13 stycznia 1870 r. pozbawiono Turobin praw miejskich.
W 1914 i w 1915 r., podczas działań wojennych, cała osada Turobin „za sprawą wojsk austriackich” została spalona - wg jednego z wykazów 220 na 241 budynków zostało zniszczonych.


=== Demografia ===
W 1612 “na novem Rynku albo Mieście" znajdowało się 37 działek budowlanych, należących do turobińskich mieszczan. 

W 1564 r. miasto liczyło 245 domów z 1225 mieszkańcami.Kolejne spisy ludności wykazywały tu: 

286 domów - w 1787 roku,
26 domów murowanych i 318 drewnianych z 2026 mieszkańcami - w 1827 r..
20 murowanych i 405 drewnianych domów oraz 2359 mieszkańców, z tego 951 Żydów  - w 1856/57 r.,
25 murowanych i 341 drewnianych domów oraz 3942 mieszkańców, w tym 2342 Żydów w 1886/87 r.
1600 mieszkańców, w tym 965 Żydów, według spisu z r. 1921.Relacja Verdmona z 1902 r. (Leonard de Verdmon Jacques) opisana w wydanej monografii tak mówiła o miejscowości: “... obecnie jest to nędzna, niebrukowana mieścina, głośna z największych w Królestwie (kongresowym) jarmarków na konie; te jarmarki oraz rolnictwo i wyrób kożuchów podtrzymują dobrobyt ludności". W osadzie istnieje cerkiew prawosławna od r. 1882, synagoga murowana, szkoła początkowa, dom schronienia dla starców i urząd gminny. 
W latach 1788-90 tutejszym proboszczem (bardziej tytularnym niż faktycznym) był Stanisław Staszic.


== Zabytki ==
Kościół pw. św. Dominika
Rynek turobiński o wymiarach 100 × 110 m
Kaplica pw. św. Marka
Gródki - zbiorowa mogiła mieszkańców wsi zabitych przez hitlerowców 1 lipca 1942
Synagoga i dom modlitwy dla kobiet
Kaplica cmentarna św. Elżbiety


== Turystyka ==
Szlak Renesansu Lubelskiego


== Osoby związane z Turobinem ==
Jan z Turobina (1511–1575) – prawnik, rektor Akademii Krakowskiej.
Tadeusz Stocki – major intendent Wojska Polskiego, cichociemny.


== Zobacz też ==
stary cmentarz żydowski w Turobinie
nowy cmentarz żydowski w Turobinie


== Przypisy ==


== Bibliografia ==
Roman Tokarczyk, "Turobin Dzieje Miejscowości" (monografia), Morpol, Lublin 2002


== Linki zewnętrzne ==
Józef Niedźwiedź Leksykon historyczny miejscowości dawnego województwa zamojskiego Oficyna wydawnicza KRESY Sp. z o.o., Zamość 2003
Turobin (1), [w:] Słownik geograficzny Królestwa Polskiego, t. XII: Szlurpkiszki – Warłynka, Warszawa 1892, s. 646 .