revision: 70130398
title: "Nowa Wie\u015B Reszelska"
url: https://pl.wikipedia.org/wiki/Nowa_Wie%C5%9B_Reszelska


---

Nowa Wieś Reszelska (niem. Rosenschön) – wieś w Polsce położona w województwie warmińsko-mazurskim, w powiecie bartoszyckim, w gminie Bisztynek.
Miejscowość w 2010 roku liczyła 40 mieszkańców. Wieś położona jest w północnej części województwa warmińsko-mazurskiego, w odległości około 9 km od Bisztynka. W latach 1975–1998 miejscowość administracyjnie należała do województwa olsztyńskiego. 
W latach 2011-2013 trzy razy z rzędu wieś zdobyła pierwsze miejsce w konkursie gminnym Estetyczna wieś, osiedle.
Co roku w Nowej Wsi Reszelskiej, w okolicach 26 sierpnia, przy kaplicy poświęconej Matce Boskiej Częstochowskiej, odbywa się odpust połączony z dożynkami i lokalną pielgrzymką. Pielgrzymi z okolicznych wsi przybywają do wsi, aby wziąć udział w nabożeństwie, po którym odbywa się wiejski festyn.


== Tradycje wsi ==


=== Kaplica pw. Matki Boskiej Częstochowskiej ===
Kaplica powstała na przełomie XIX i XX wieku. Stanowi ona obiekt charakterystyczny dla Warmii. Była uznawana już za zabytek w latach 20. i 30. XX wieku. W tych czasach znajdowała się w rejestrze Urzędu Konserwatora Zabytków w Królewcu. Została zbudowana na prywatnej posesji. Kaplica w swojej formie sytuuje się pomiędzy budownictwem ludowym a architekturą kościelną. Była malowana na różne kolory (biały, seledynowy, błękitny), jednak na samym początku była pokryta jedynie szarym tynkiem. W jej otoczeniu kiedyś stały krzyże. Prawdopodobnie po I wojnie światowej było to miejsce pochówków. Po II wojnie światowej odbywały się nabożeństwa majowe. Dodatkowo w kaplicy organizowano nabożeństwa czerwcowe, a także październikowy różaniec. Długo po wojnie w kaplicy znajdowały się przedwojenne obrazy i rzeźby (przedstawienie Piety oraz Wniebowstąpienie Pańskie). Jednak z czasem część z nich skradziono, zaś pozostałe, ze względu na zły stan zostały oddane do Muzeum w Olsztynie. Do dzisiaj w kaplicy oryginalny pozostał ołtarz, a także rzeźby świętych. Z okazji wyboru Karola Wojtyły na papieża Stanisław Szymko sfinansował remont kaplicy. W Olsztynie został zakupiony nowy obraz Matki Boskiej Częstochowskiej – wiszący do dzisiaj nad ołtarzem w kaplicy. Został poświęcony przez ks. Eugeniusza Bukowskiego.
Co roku w kaplicy odbywa się wielkanocne święcenie pokarmów. W maju odbywa się na tradycyjnym nabożeństwie majowym. Oprócz tego w okolicach 26 sierpnia w święto Matki Boskiej Częstochowskiej ma miejsce nabożeństwo odpustowe. Jest ono związane z warmińską tradycją, zgodnie z którą raz w roku w dniu patrona kaplicy należy w niej odprawić specjalne nabożeństwo odpustowe. To głównie tą ceremonią zaczęli interesować się wierni kościoła rzymskokatolickiego z sąsiadującej wsi Sątopy, którzy z czasem zaczęli pielgrzymować do kaplicy na odpust. Z inicjatywy sołtys Jadwigi Kuźlik została odnowiona i pomalowana na kolor maryjny – błękit. 


=== Pielgrzymka ===
Zwyczaj wędrujących pątników do kaplicy pojawił się wraz z ks. Józefem Leonowiczem, który najpierw poświęcił kaplicę, a następnie zorganizował odpust połączony z pielgrzymką. Choć we wsi nie mieszkało nigdy więcej niż 7 rodzin, to wieść o pielgrzymce rozeszła się po całej gminie. Co roku w odpuście brało udział coraz więcej osób z sąsiednich wsi, nawet i ponad 100 osób. Pielgrzymki w pobliżu (zwane w gwarze warmińskiej łosierami) zazwyczaj odbywają się do dużych obiektów kultu, takich jak Sanktuarium Maryjne w Świętej Lipce. Jednak pielgrzymowanie do tak małego obiektu jak kaplica pw. Matki Boskiej Częstochowskiej jest niezwykle rzadkie.
Coroczna wędrówka z Sątop do Nowej Wsi Reszelskiej trwa od co najmniej 20 lat. Z początku pielgrzymka połączona z odpustem odbywała się 26 sierpnia, w święto Matki Boskiej Częstochowskiej. Jednak odkąd odpustowi towarzyszy festyn wraz z meczem siatkówki plażowej, wydarzenie odbywa się w ostatnią lub przedostatnią sobotę sierpnia. Pielgrzymka idzie ponad 2 km ze wsi Sątopy –Samulewo, a potem odbywa się msza.

Celem całej pielgrzymki jest odpust, zaś najważniejszym elementem mszy jest spowiedź. Ponieważ w kaplicy nie ma konfesjonału, odbywa się zazwyczaj przed kaplicą.


=== Dożynki ===
W dniu odpustu odbywają się również dożynki sołeckie.


=== Festyn ===
Niedaleko kaplicy po mszy odpustowej odbywa się festyn, podczas którego rozgrywa się turniej siatkówki plażowej oraz trwa degustacja miejscowych specjałów i serwowany jest poczęstunek przygotowany przez miejscowe gospodynie. Festyn odbywa się na placu sportowo-rekreacyjnym, który wybudowano w 2008.


== Przypisy ==