revision: 70734621
title: "Edyta Zaj\u0105c"
url: https://pl.wikipedia.org/wiki/Edyta_Zaj%C4%85c


---

Edyta Zając primo voto Rzeźniczak (ur. 20 czerwca 1988 w Łodzi) – polska modelka i osobowość medialna, finalistka konkursu Miss Polonia 2014.


== Kariera w modelingu ==
Pracę jako modelka rozpoczęła w 2001 w agencji New Age. Pozowała dla polskich magazynów, reklamowała kolekcję Dawida Wolińskiego. W wieku osiemnastu lat trafiła do międzynarodowej agencji Next Management. Występowała m.in. na tygodniach mody w Nowym Jorku, Mediolanie i Londynie, kwalifikując się na pokazy projektantów, takich jak Roberto Cavalli czy Mary Katrantzu. Pozowała także dla Moschino i wzięła udział w sesji okładkowej dla bułgarskiej edycji magazynu „Harper’s Bazaar”. 
Jej przełomowym sukcesem był występ w reklamie perfum marki „Kenzo Flower”. Od tego czasu zaczęła odnosić sukcesy w światowym i polskim modelingu, chodząc po wybiegach projektantów i marek, takich jak: Łukasz Jemioł, Dawid Woliński, Bohoboco, Paprocki & Brzozowski czy Robert Kupisz. Występowała również jako modelka w makijażowo-fryzjerskich tutorialach Magdaleny Pieczonki.


== Rozgłos medialny ==
Jej nazwisko zaczęło pojawiać się w mediach częściej od 2014, kiedy to wystartowała w konkursie Miss Polonia, kwalifikując się do finału jako reprezentantka województwa łódzkiego. Finał konkursu jednak został odwołany. Szerszą uwagę w mediach przykuła w 2016, wychodząc za ówczesnego piłkarza Legii Warszawa, Jakuba Rzeźniczaka.
Wiosną 2017 wzięła udział w drugiej edycji programu TVN Agent – Gwiazdy. W 2020 w parze z Michałem Bartkiewiczem wygrała jedenastą edycję programu rozrywkowego Polsatu Dancing with the Stars. Taniec z gwiazdami. W 2023 prowadziła program reality show TVN7 True love.


== Życie prywatne ==
Jest córką Mariana i Stanisławy Zająców. Ma brata Marcina.
W 2012 związała się z piłkarzem Jakubem Rzeźniczakiem. 11 czerwca 2016 pobrali się w bazylice archikatedralnej św. Stanisława Kostki w Łodzi. W sierpniu 2020 wzięli rozwód.
Pod koniec sierpnia 2022 potwierdziła związek z aktorem Michałem Mikołajczakiem.


== Przypisy ==