revision: 65938553
title: "\u017Bywkowo (wojew\xF3dztwo warmi\u0144sko-mazurskie)"
url: https://pl.wikipedia.org/wiki/%C5%BBywkowo_(wojew%C3%B3dztwo_warmi%C5%84sko-mazurskie)


---

Żywkowo (niem. Schewecken) – wieś w Polsce, położona w województwie warmińsko-mazurskim,  w powiecie bartoszyckim, w gminie Górowo Iławeckie, na terenie Natangii, przy granicy z Rosją. 
W latach 1975–1998 wieś należała administracyjnie do województwa olsztyńskiego.
Jest to najpopularniejsza z polskich tzw. „bocianich wsi”. Odnotowuje się, że Żywkowo zamieszkuje ok. 160 bocianów białych w 42 gniazdach. Najwięcej bocianich gniazd (24) ma w swoim gospodarstwie Polskie Towarzystwo Ochrony Ptaków.


== Integralne części wsi ==


== Historia ==
Pierwotnie na tym terenie zlokalizowana była wieś Seweke, zniszczona podczas wojen polsko-krzyżackich. Ponowne wzmianki pochodzą z 1785 roku. Około roku 1821 liczba mieszkańców wynosiła 44 osoby, do roku 1928 wzrosła do 54. Po II wojnie światowej miejsce wysiedlonych niemieckich mieszkańców zajęli ukraińscy przesiedleńcy z akcji „Wisła” i do dziś wieś zamieszkują ich potomkowie.
W 1983 r. we wsi było 14 budynków mieszkalnych ze 118 mieszkańcami. Wieś miała elektryczne oświetlenie ulic, funkcjonowało 21 indywidualnych gospodarstw rolnych, uprawiających łącznie 213 ha ziemi i hodujących 139 sztuk bydła (w tym 87 krów), 85 świń, 18 koni i 13 owiec. W tym czasie we wsi była świetlica i punkt biblioteczny.
Przy wsparciu wspólnoty greckokatolickiej i władz lokalnych w 2000 roku została ufundowana kapliczka greckokatolicka. Wzniesiono ją w centralnym miejscu wsi.


== Przypisy ==


== Bibliografia ==
Bartoszyce. Z dziejów miasta i okolic. Wyd. drugie zmienione. Wyd. Pojezierze, Olsztyn 1987, 480 str., ISBN 83-7002-239-1.


== Linki zewnętrzne ==
Artykuł na portalu Gazety Olsztyńskiej
Artykuł o Żywkowie na PolskaNiezwykla.pl