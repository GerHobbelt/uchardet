revision: 70354415
title: olimpiada matematyczna
url: https://pl.wikipedia.org/wiki/Olimpiada_Matematyczna


---

Olimpiada Matematyczna – przedmiotowa olimpiada szkolna z zakresu matematyki. Jest najstarszą w Polsce olimpiadą przedmiotową – pierwszy raz odbyła się w roku szkolnym 1949/1950 z inicjatywy Polskiego Towarzystwa Matematycznego i od tego czasu organizowana jest corocznie.
Pierwszym laureatem olimpiady został uczeń I Liceum Ogólnokształcącego im. Mikołaja Kopernika w Łodzi Andrzej Ehrenfeucht.
Olimpiada skierowana jest do uczniów szkół średnich, ale mogą w niej startować również uczniowie szkół podstawowych. Począwszy od 2009 olimpiadę organizuje Stowarzyszenie na Rzecz Edukacji Matematycznej. Olimpiada jest finansowana przez Ministerstwo Edukacji Narodowej, na podstawie wyników otwartego konkursu ofert.
Typowe zadanie olimpijskie przybiera formę problemu, na który trzeba znaleźć odpowiedź oraz przeprowadzić kompletny dowód poprawności tej odpowiedzi. Dowód ten stanowi zasadniczą część rozwiązania zadania.
Za każde zadanie można zdobyć zero punktów, dwa punkty, pięć punktów lub sześć punktów. Sześć punktów otrzymuje się za rozwiązanie bezbłędne, pięć za rozwiązanie zawierające jedynie drobne usterki, dwa za pracę zawierającą poważne błędy, ale jednocześnie stanowiącą "istotny postęp w kierunku prawidłowego rozwiązania". Ten system oceniania jest identyczny ze stosowanym w organizowanej od 2005 Olimpiadzie Matematycznej Juniorów.
Całe zawody podzielone są na trzy etapy:

zawody stopnia I – zawodnik rozwiązuje zadania w domu, a następnie wysyła je pocztą do odpowiedniego komitetu okręgowego; zawody stopnia I składają się z 3 tur po 4 zadania, na rozwiązanie każdej tury zawodnik ma ok. miesiąca;
zawody stopnia II – dwudniowe zmagania (każdego dnia zawodnicy mają po pięć godzin na rozwiązanie trzech zadań) organizowane jednocześnie przez wszystkie komitety okręgowe;
zawody stopnia III – finał organizowany w kwietniu, zawody trwają, podobnie jak na drugim etapie, dwa dni, po których następuje dzień atrakcji i zwiedzania, a na koniec – uroczyste zakończenie, wręczenie dyplomów i nagród.Zawodnicy, którzy wzięli udział w trzecim etapie OM mają zapewnione ocenę celującą z matematyki na koniec roku, 100% z matematyki na świadectwie maturalnym (na poziomie rozszerzonym), oraz miejsce na wielu uczelniach wyższych (również na wydziałach niezwiązanych z matematyką). Laureaci olimpiady mają zapewniony wstęp na jeszcze większą liczbę wydziałów, a część z nich bierze później udział, jako reprezentacja Polski, w międzynarodowej olimpiadzie matematycznej i zawodach matematycznych państw bałtyckich oraz Środkowoeuropejskiej Olimpiadzie Matematycznej.
Olimpiada organizuje również corocznie dwutygodniowy obóz naukowy w Mszanie Dolnej (wcześniej w Zwardoniu), będący formą przygotowania kadry do zawodów międzynarodowych.
Fotografia wykonana podczas olimpiady w Zwardoniu w 1997 roku została memem internetowym. Został na niej uwieczniony Tomasz Czajka.


== Zobacz też ==
Międzynarodowa olimpiada matematyczna
Olimpiada Matematyczna Juniorów


== Przypisy ==


== Bibliografia ==
Andrzej Schinzel, Pięćdziesiąt lat Olimpiady Matematycznej, Roczniki Polskiego Towarzystwa Matematycznego, Seria II: Wiadomości Matematyczne 26 (2000), s. 155–161.


== Linki zewnętrzne ==
Oficjalna strona olimpiady
Archiwum Olimpiady Matematycznej