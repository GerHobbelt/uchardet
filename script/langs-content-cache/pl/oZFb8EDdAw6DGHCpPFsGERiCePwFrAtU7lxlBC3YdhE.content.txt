revision: 70359631
title: Kuna domowa
url: https://pl.wikipedia.org/wiki/Kuna_domowa


---

Kuna domowa, kamionka (Martes foina) – synantropijny gatunek niewielkiego ssaka drapieżnego z rodziny łasicowatych.


== Występowanie i biotop ==
Występuje w niemal całej Europie oraz w strefie klimatu umiarkowanego Azji, aż po Himalaje i Chiny. W Europie jest spotykana od północnej Danii po zachodnią Hiszpanię i – na południe – po Włochy i niektóre wyspy na Morzu Śródziemnym i Egejskim. W Polsce występuje na całym obszarze kraju, zwykle w okolicach ludzkich siedzib, ruinach, lasach, a także w centrach dużych miast. W stanie Wisconsin w USA zaadaptowała się do warunków naturalnych mała populacja kun domowych, które zostały tam sprowadzone jako zwierzęta domowe.


== Charakterystyka ==

Podobnie jak większość małych łasicowatych charakteryzuje się wydłużonym ciałem i krótkimi nogami. Sierść brązowa, na piersi biała rozwidlona plama; jej rozwidlenia sięgają aż do nasady przednich łap zwierzęcia. Jest to najprostszy sposób odróżnienia kuny domowej od kuny leśnej (Martes martes), która wprawdzie też ma łatę na piersi, ale żółtą i nierozwidloną. W odróżnieniu od kuny leśnej, kuna domowa ma nagie opuszki palców i stóp.


== Rozmiary ==
długość ciała: 45–53 cm
długość ogona: 25–30 cm
masa ciała: 1,1–1,5 kg (samice nieznacznie mniejsze od samców)


== Pożywienie ==
Żywi się gryzoniami, ptakami i ich jajami, żabami i owadami. Dość duży udział w jej diecie mają owoce. W jaskiniach poluje na nietoperze. W zabudowaniach gospodarskich tępi szczury i myszy, wyrządza jednak również szkody wśród drobiu. 
Na wspólnych stanowiskach konkuruje z kuną leśną.


== Rozród ==
Okres rui kamionki przypada na lipiec i sierpień, ciąża przedłużona trwa długo, nawet 9 miesięcy. Ruja dodatkowa przypada na styczeń i luty. Młode rodzą się ślepe, w liczbie od 2 do 8. Ssą mleko ok. 3 miesięcy. Dojrzałość płciową osiągają po 2 latach.


== Długość życia ==
Kuna domowa żyje średnio 8–10 lat. Jej naturalnymi wrogami są wilki, psy i lisy, a także borsuki.


== Podgatunki ==
Wyróżnia się 11 podgatunków kuny domowej:

M. foina bosniaca
M. foina bunites
M. foina foina – kuna domowa
M. foina intermedia – kuna kaszmirska
M. foina kozlovi
M. foina mediterranea
M. foina milleri
M. foina nehringi
M. foina rosanowi
M. foina syriaca
M. foina toufoeus


== Inne informacje ==
Wywołuje szkody gospodarcze uszkadzając elementy gumowe, w szczególności przegryzając okablowanie w samochodach.


== Zobacz też ==
Ssaki Polski
Fauna Polski


== Przypisy ==