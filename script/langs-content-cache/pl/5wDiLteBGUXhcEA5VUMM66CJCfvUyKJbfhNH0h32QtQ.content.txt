revision: 69941592
title: "olimpiada literatury i j\u0119zyka polskiego"
url: https://pl.wikipedia.org/wiki/Olimpiada_Literatury_i_J%C4%99zyka_Polskiego


---

Olimpiada Literatury i Języka Polskiego –  olimpiada szkolna sprawdzająca wiedzę uczniów z zakresu literatury i języka polskiego, organizowana od roku 1970. Została utworzona przy Instytucie Badań Literackich PAN z inicjatywy ówczesnych władz oświatowych oraz przedstawicieli instytutu. Funkcjonuje w oparciu o rozporządzenie Ministra Edukacji Narodowej i Sportu z dnia 29 stycznia 2002 r. w sprawie organizacji oraz sposobu przeprowadzania konkursów, turniejów i olimpiad. 


== Cele ==
Olimpiada jest miejscem, w którym uczniowie i nauczyciele uzyskują bezpośredni dostęp do życia naukowego i elementów kształcenia akademickiego, umożliwiający im poszerzenie wiedzy i umiejętności potrzebnych do dalszego rozwoju. Ważną rolę pełnią też konsultacje (wykłady i indywidualne spotkania) z zakresu historii i teorii literatury, językoznawstwa i wiedzy o teatrze. Konsultacje takie trwają z reguły od października do końca marca każdego roku i prowadzone są we wszystkich komitetach okręgowych.


== Etapy ==
Olimpiada składa się z:

zawodów I stopnia (etapu szkolnego),
zawodów II stopnia (etap rejonowy),
zawodów III stopnia (finał).Zawody I stopnia przeprowadzane są w szkołach, II stopnia – w dziewiętnastu okręgach, które w większości pokrywają się z granicami województw. W Bydgoszczy i Toruniu dwa komitety okręgowe znajdują się w jednym województwie. W Warszawie funkcjonuje Stołeczny Komitet Okręgowy obejmujący uczniów ze szkół warszawskich oraz Mazowiecki Komitet Okręgowy, obejmujący uczniów z pozostałej części województwa mazowieckiego. W Krakowie funkcjonuje Krakowski Komitet Okręgowy obejmujący uczniów ze szkół krakowskich oraz Małopolski Komitet Okręgowy, obejmujący uczniów z pozostałej części województwa małopolskiego. Komitety okręgowe afiliowane są przy uniwersytetach i innych państwowych szkołach wyższych.


== Znani finaliści ==
W 1974 finalistami Olimpiady Literatury i Języka Polskiego zostali Jacek Kaczmarski i Jarosław Lindenberg


== Przypisy ==


== Bibliografia ==
Regulamin Olimpiady Literatury i Języka Polskiego. Olimpiada Literatury i Języka Polskiego. [dostęp 2018-03-05].
Olimpiada Literatury i Języka Polskiego. [dostęp 2018-03-05].