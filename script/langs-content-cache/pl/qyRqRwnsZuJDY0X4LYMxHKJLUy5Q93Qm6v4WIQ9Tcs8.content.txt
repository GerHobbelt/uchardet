revision: 70398118
title: Kozienice
url: https://pl.wikipedia.org/wiki/Kozienice


---

Kozienice (niem. Koschnitz; jid. ‏קאָזש(ע)ניץ‎ Koż(e)nic) – miasto w województwie mazowieckim, w powiecie kozienickim. Siedziba władz powiatu i miejsko-wiejskiej gminy Kozienice. Położone nad rzeką Zagożdżonką, na Nizinie Środkowomazowieckiej, historycznie w Małopolsce.
31 grudnia 2020 roku miasto miało 16 877 mieszkańców i pod względem wielkości plasowało się na 258 miejscu w kraju. Przez miasto przepływa niewielka rzeka Zagożdżonka, lewy dopływ Wisły.
Kozienice są członkiem Związku Miast Nadwiślańskich.
Miasto królewskie w powiecie radomskim województwa sandomierskiego w drugiej połowie XVI wieku.


== Położenie ==

Miasto leży w południowej części województwa mazowieckiego, w Dolinie Środkowej Wisły.
Historycznie należy do Małopolski. Leżało w ziemi sandomierskiej, następnie w województwie sandomierskim. Były miastem królewskim Korony Królestwa Polskiego. Kozienice stanowią także część dawnej ziemi radomskiej.
W latach 1939–1945 było częścią Dystryktu radomskiego.
W latach 1975–1998 miasto administracyjnie należało do województwa radomskiego, zaś przed 1975 r. do województwa kieleckiego. 
Osiedla: Energetyki, Piaski (Wschód), Pokoju, Skarpa, Borki, Zdziczów, Polesie, Stara Wieś, Głowaczowska 1, Głowaczowska 2.


== Nazwa ==

W 1429 roku nazwa miasta zostaje zapisana jako Coszinicze, co należy czytać jako Kozinice. Obecna forma pojawia się po raz pierwszy w zapiskach z 1569 roku, jako Kozienycze. Przeobrażenie nastąpiło poprzez zmianę grupy -in- w -en-, co było częstym zjawiskiem w ówczesnej polszczyźnie. Nazwa pochodzi od nazwy osobowej Kozina, istnienie osoby o takim imieniu, nazwisku lub przezwisku jest potwierdzone przez źródła historyczne.
Inną wersję pochodzenia nazwy podaje ks. Franciszek Siarczyński:

Król, mówi podanie, sarnę na krótki strzał chybił; Kozie nic! zawołali obecni łowcy, a król przez pamięć na te wyrazy, osadzie przez siebie założonej miano Kozienic nadał.


== Historia ==
Pierwsza wzmianka o Kozienicach pochodzi z 1206 r., kiedy wraz z sąsiednimi wsiami nadane zostały klasztorowi norbertanek w Płocku. Włości te były jednak znacznie oddalone od Płocka, więc Kozienice w drodze zamiany stały się własnością królewską i pozostały nią aż do rozbiorów. W 1326 roku wieś Kozienice została przeniesiona na prawo magdeburskie przez Władysława Łokietka. Miejscowość położona na skraju Puszczy Kozienickiej przy trakcie z Wilna do Krakowa została jednym z ulubionych miejsc polowań króla Władysława Jagiełły, który przebywał tu 10 razy. Prawdopodobnie dla niego też wzniesiono tu drewniany dwór myśliwski, a sam król w 1394 ufundował kościół. Bliskość Puszczy Radomskiej i rzeki Wisły pozwoliła na budowę, pod kierownictwem mistrza Jarosława, mostu łyżwowego, który po spławieniu do Czerwińska był wykorzystany przez wojska polskie pomiędzy 30 czerwca a 3 lipca 1410 roku do przeprawy w czasie wielkiej wojny z zakonem krzyżackim.
W 1467 roku w królewskim dworze królowa Elżbieta Rakuszanka urodziła syna królowi Kazimierzowi Jagiellończykowi, późniejszego króla Zygmunta I Starego, co upamiętnia do dziś pamiątkowa kolumna wzniesiona w 1518, która jest najstarszym pomnikiem świeckim w Polsce. W 1507 mieszkańcy Kozienic poprosili o prawa miejskie. Czekali na nie ponad 40 lat gdyż dopiero 8 stycznia 1549 roku król Zygmunt II August wydał na sejmie w Piotrkowie przywilej dla wojewody ruskiego i starosty radomskiego Piotra Firleja z Dąbrowicy na założenie miasta na części gruntów kozienickich, a w 1550 wydany został drugi przywilej lokacyjny (w porównaniu z pierwszym przywilejem zwiększał obciążenia fiskalne mieszczan). W 1557 król Zygmunt August ufundował tu parafię i uposażył plebana, w roku 1558 Kozienice otrzymały przywilej na organizowanie jarmarków.
W 1652 roku miasto spustoszyła epidemia cholery. W czasie potopu szwedzkiego 6 kwietnia 1656 doszło do zwycięskiej dla Polaków bitwy pod Kozienicami, ale w 1657 roku miasto zostało zniszczone przez siedmiogrodzkie wojska Jerzego Rakoczego. Sejm w 1658 roku wyznaczył Starodubowianom Kozienice jako miejsce sejmików. Ponownie miasto zostało zniszczone przez wojska szwedzkie w 1704 roku w trakcie Wielkiej wojny północnej.

W 1764 powstał tu skład soli dla całego powiatu radomskiego, a w 1779 miasto otrzymało przywilej na 12 jarmarków rocznie. W 1782 miasto o przeważnie drewnianej zabudowie zostało zniszczone przez pożar i dzięki królowi odbudowane głównie jako murowane. W 1786 roku w miejscowości król Stanisław Poniatowski założył Królewską Manufakturę Broni Palnej, która w latach 1784-1788 przekształcona została w Fabrykę Broni w Kozienicach będącą największą fabryką broni palnej w Rzeczypospolitej. Fabryka wytwarzała karabiny, pistolety oraz sztucery, w tym pierwszy w historii seryjnie produkowany karabin polskiej konstrukcji tzw. sztucer kozienicki. Miasto w okresie tym praktycznie od nowa lokowane zyskało murowaną zabudowę. Odbudową i przebudową miasta zajął się Stanisław August Poniatowski (według projektu Jana Fontany). W 1792 roku w czasie wojny polsko-rosyjskiej pod Kozienicami stało polskie wojsko pod dowództwem księcia Józefa Poniatowskiego. Po III rozbiorze Polski 1795 r. Kozienice znalazły się na terenie zaboru austriackiego, w latach 1807-1815 wchodziły w skład Księstwa Warszawskiego, a od 1815 roku znajdowały na terenie zaboru rosyjskiego. W 1844 władze rosyjskie utworzyły gubernię radomską, w której skład weszły Kozienice. Wojska rosyjskie stacjonowały w Kozienicach od 1813  aż do 1915 roku, kiedy zostały zmuszone do wycofania się z powodu wkroczenia Austriaków i Niemców. W latach polskich powstań wyzwoleńczych 1830-1831 oraz 1863-1864 w okolicach Kozienic odbywały się walki polskich partyzantów i powstańców przeciwko rosyjskiemu zaborcy.
Bardzo ważnym wydarzeniem było utworzenie powiatu kozienickiego w 1867 r. Dzięki temu została wybudowana droga do Radomia. Wzniesiono też koszary, przebudowano i rozbudowano pałac. Działała fabryka blachy, garbarnia, browar i młyny. W 1897 r. Kozienice zamieszkiwało 6391 osób, w tym 3764 Żydów.
W czasie rozbiorów w mieście stacjonował 25 Smoleński Pułk Piechoty, przeniesiony później do Woroneża. W 1902 r. przyszedł w Kozienicach na świat Zygmunt Lederman-Lednicki, znany skrzypek i dyrygent. W 1926 r. ukończył Warszawskie Konserwatorium Muzyczne. Był jednym z dyrygentów Polskiego Radia. Po odzyskaniu niepodległości przez Polskę w 1918 r. Kozienice weszły w skład województwa kieleckiego. W 1921 miasto miało najwyższy odsetek ludności wyznania mojżeszowego na całej Ziemi Radomskiej, wyłączając Radom (3811 osób).
W 1940 Niemcy otworzyli w Kozienicach getto dla ludności żydowskiej. Początkowo mieszkało w nim ok. 5 tys. Żydów, jednak we wrześniu 1942 wskutek przesiedleń ludności żydowskiej z innych miejscowości (m.in. Magnuszewa, Sieciechowa i Głowaczowa) ich liczba wzrosła do ok. 13 tys. W tym samym miesiącu getto zostało zlikwidowane, a jego mieszkańców wywieziono do obozu zagłady w Treblince.
Podczas II wojny światowej działały w okolicach oddziały partyzanckie (gł. Bataliony Chłopskie).
W czasach Polski Ludowej powstały Zakłady Ceramiki Radiowej, Fabryka Mebli (wszystkie zlikwidowane). Obecnie istnienie miasta ściśle związane jest z funkcjonowaniem Elektrowni Kozienice i towarzyszących zakładów. Wygaszenie jej działalności (co, w związku z polityką klimatyczną, jest praktycznie przesądzone) grozi gwałtowną pauperyzacją mieszkańców i odpływem ludności.

Dane GUS dotyczące faktycznego miejsca zamieszkania.

Piramida wieku mieszkańców Kozienic w 2014.


== Gospodarka ==
W miejscowości działało Państwowe Gospodarstwo Rolne – Stadnina Koni Kozienice. Od 1994 jako Stadnina Koni Kozienice Sp. z o.o..
W mieście zlokalizowane są zakłady: artykułów biurowych, materiałów budowlanych i spożywcze. Największy zakład to Elektrownia Kozienice zlokalizowana w pobliżu Kozienic (Świerże Górne) oraz kilka innych mniejszych takich jak Esselte, Bakoma, Mleczarnia Obory, Alpar. 
W mieście siedzibę ma Gospodarstwo Skarbu Państwa należące do Agencji Nieruchomości Rolnych.


== Transport ==

Ważny węzeł drogowy. W mieście krzyżują się drogi krajowe:

droga krajowa nr 48: Kock – Dęblin – Kozienice – Białobrzegi – Tomaszów Mazowiecki,
droga krajowa nr 79: Warszawa – Góra Kalwaria – Kozienice – Sandomierz – Kraków – Bytom.W sąsiadującej z Kozienicami od południa miejscowości Aleksandrówka początek ma droga wojewódzka nr 737 relacji Aleksandrówka – Radom.
Pomimo dużego natężenia ruchu samochodów (w samym mieście ponad 10 tys. na dobę) w najbliższych latach nie planuje się budowy obwodnicy.
Przez obrzeża Kozienic przebiega linia kolejowa nr 76 do Bąkowca. Odbywa się jednak na niej tylko transport towarowy (głównie węgiel kamienny do Elektrowni Kozienice). Linia została zamknięta dla ruchu pasażerskiego w 1969 r. Niemniej jednak przed każdymi wyborami parlamentarnymi politycy deklarują przedłużenie tej linii aż do Dobieszyna i przywrócenie transportu osobowego z Kozienic w kierunku Warszawy.


== Atrakcje turystyczne ==

Zespół parkowo-pałacowy:
Muzeum Regionalne
Pomnik upamiętniający narodziny Zygmunta Starego
Pomnik partyzantów Batalionów Chłopskich
Pozostałości grobowca rodziny Dehnów
Hamernia (kuźnia) z czasów stanisławowskich
Puszcza Kozienicka z licznymi rezerwatami ("Królewskie źródła", "Brzeźniczka")
Kompleks nowoczesnych obiektów sportowych:
kryta pływalnia
lodowisko
skate park
hala sportowa
stadion
stadnina koni
Jezioro Kozienickie z muszlą koncertową (od 2002 r. odbywa się tu Ogólnopolski Festiwal Piosenki im. Bogusława Klimczuka)


=== Zabytki ===

kościół par. pw. Świętego Krzyża z lat 1868-1869, nr rej.: 277/A z 27.12.1984
zespół pałacowy z XVIII wieku, przebudowany w 2 poł. XIX wieku w stylu renesansu francuskiego i znacznie po zniszczeniach w 1939 r., nr rej.: 315/A/67 z 15.06.1967 oraz 98/A z 18.03.1981:
pałac, (obecnie Muzeum Regionalne), nr rej.: 200 z 20.08.1955
park, nr rej.: 630 z 17.12.1957
cmentarz parafialny rzym.-kat. z poł. XIX, nr rej.: 464/A z 5.11.1991
cmentarz żydowski, XVI-XX, nr rej.: 403/A z 3.04.1989
cmentarzyk rodziny Dehnów z 1 poł. XIX, nr rej.: 523/A z 6.04.1992
kramy, drewn.-mur., poł. XIX, nr rej.: 246/A z 20.03.1984
willa z 1923 roku, ul. Kochanowskiego 20, nr rej.: 340/A z 10.04.1986
dworek z poł. XIX w., ul. 1 Maja 10, nr rej.: 531/A z 30.10.1992
kaplica z końca XVIII, nr rej.: 627 z 28.10.1971, 830 z 29.01.1959
kolumna pamiątkowa z XVI wieku


== Wspólnoty wyznaniowe ==

Na terenie Kozienic działalność religijną prowadzą następujące Kościoły i związki wyznaniowe:

Kościół rzymskokatolicki:
parafia Świętego Krzyża
parafia Świętej Rodziny
Świadkowie Jehowy:
zbór Kozienice (Sala Królestwa ul. Miodowa 3)
Kościół Chrześcijan Wiary Ewangelicznej w RP:
zbór w Kozienicach, ul. Lubelska 9


== Organizacje charytatywne ==
Stowarzyszenie Na Rzecz Dzieci i Osób Niepełnosprawnych „Tęcza”.


== Urodzeni w Kozienicach ==
W Kozienicach urodzili się między innymi:

Zygmunt I Stary
Wacław Chodkowski
Kazimiera Gruszczyńska
Irena Gut Opdyke
Karolina Piechota


== Sport ==
UKS "Olimp" Kozienice - lekkoatletyka
KTS Kozienice - tenis stołowy
KKS Kozienice – piłka siatkowa
KS "Energia" Kozienice – piłka nożna
UKS "Jedynka" Kozienice – piłka siatkowa
MGUKS Kozienice – męska koszykówka
UKS "AQUATOR" Kozienice – pływanie
MG KSO "HAMER" KOZIENICE – strzelectwo
KŻ "DAL" Kozienice – żeglarstwo


== Współpraca międzynarodowa ==
Gmina podpisała trzy umowy z:

 Göllheim – umowa o partnerskiej współpracy w 1996;
 Czuhujiw – memorandum porozumienia o współpracy w 2001;
 Medzilaborce – umowa o współpracy w 2005.


== Zobacz też ==
Elektrownia Kozienice
Cerkiew Opieki Matki Bożej w Kozienicach
Najstarsza Synagoga w Kozienicach
Stara Synagoga w Kozienicach
Synagoga w Kozienicach
Bitwa pod Kozienicami
Sztucer kozienicki


== Przypisy ==


== Linki zewnętrzne ==
Kozienice w dokumencie archiwalnym. kozienice.polska.pl. [zarchiwizowane z tego adresu (2008-02-28)].
Muzeum Regionalne w Kozienicach
strona miasta Kozienice
Kozienice, [w:] Słownik geograficzny Królestwa Polskiego, t. IV: Kęs – Kutno, Warszawa 1883, s. 548 .