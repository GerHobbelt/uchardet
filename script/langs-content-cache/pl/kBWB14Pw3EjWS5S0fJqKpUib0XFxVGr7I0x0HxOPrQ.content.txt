revision: 67946449
title: "Zas\u0142onak szarofioletowawy"
url: https://pl.wikipedia.org/wiki/Zas%C5%82onak_szarofioletowawy


---

Zasłonak szarofioletowawy (Cortinarius casimiri (Velen.) Huijsman) – gatunek grzybów należący do rodziny zasłonakowatych (Cortinariaceae).


== Systematyka i nazewnictwo ==
Pozycja w klasyfikacji według Index Fungorum: Cortinarius, Cortinariaceae, Agaricales, Agaricomycetidae, Agaricomycetes, Agaricomycotina, Basidiomycota, Fungi.
Synonimów ma kilkanaście. Niektóre z nich:

Cortinarius casimiri (Velen.) Huijsman 1955  var. casimiri
Cortinarius casimiri var. hoffmannii (Reumaux) Suár.-Sant. & A. Ortega 2009
Cortinarius decipiens var. hoffmannii Reumaux 1988
Cortinarius hoffmannii (Reumaux) Reumaux 2001
Cortinarius megasporus var. subsertipes (Romagn.) Bon 1991
Cortinarius subsertipes Romagn. 1952
Telamonia casimiri Velen. 1921Nazwę polską nadał Andrzej Nespiak w 1981 r., wcześniej opisywał ten gatunek pod nazwą zasłonak Kazimierza.


== Morfologia ==
Kapelusz
Średnica 1,5-3 cm, kształt stożkowy lub wypukły z ostrym garbkiem. Powierzchnia higrofaniczna; w stanie suchym ochrowa, w stanie wilgotnym brązowoszara lub ciemnobrązowa, pokryta drobnymi, białymi włókienkami.

Blaszki
Dość rzadkie, wykrojone, początkowo gliniaste, potem od zarodników ochrowe.

Trzon
Wysokość do 7,5 cm, grubość 3-5 mm, cylindryczny, nieznacznie rozszerzający się przy podstawie. Powierzchnia biaława, pokryta w górnej części liliowymi lub fioletowymi włókienkami, w dolnej naga.

Miąższ
Bardzo cienki, bez wyraźnego zapachu i smaku.

Cechy mikroskopijne
Włókna kapelusza skórki zbudowane z cienkiej warstewki bardzo wąskich, równoległych strzępek. Niektóre z nich posiadają przegrody. Górna warstwa naskórka zbudowana z cylindrycznych, bardzo grubych i krótkich strzępek zawierających w środku ochrowy pigment. Podstawki maczugowate, rozszerzające się w kierunku 2 lub 4 sterygm. Zarodniki elipsoidalne, bardzo duże, o słabo brodawkowanych ścianach i rozmiarach 10,3 – 13 × 5,7 –7,2 μm.


== Występowanie i siedlisko ==
Znane jest występowanie tego gatunku głównie w Europie. Występuje w Anglii i północnych regionach Europy, na północ sięgając aż po archipelag Svalbard (około 78° szerokości geograficznej). Ponadto podano jego występowanie w prowincji Kolumbia Brytyjska w Kanadzie. Znany jest również w Hiszpanii, ale tutaj jest rzadki. Na terenie Polski w piśmiennictwie naukowym do 2003 r. podano tylko 2 stanowiska. Więcej stanowisk podaje internetowy atlas grzybów.
Rośnie na ziemi, w lasach, na ściółce z liści lub igliwia buków i sosen.


== Przypisy ==