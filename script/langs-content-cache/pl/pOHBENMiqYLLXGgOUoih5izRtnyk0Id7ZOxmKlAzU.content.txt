revision: 69739760
title: "Niebor\xF3w (wojew\xF3dztwo \u0142\xF3dzkie)"
url: https://pl.wikipedia.org/wiki/Niebor%C3%B3w_(wojew%C3%B3dztwo_%C5%82%C3%B3dzkie)


---

Nieborów – wieś w Polsce położona w województwie łódzkim, w powiecie łowickim, w gminie Nieborów.
Wieś szlachecka położona była w drugiej połowie XVI wieku w powiecie sochaczewskim ziemi sochaczewskiej województwa rawskiego. W latach 1975–1998 miejscowość administracyjnie należała do województwa skierniewickiego.
Miejscowość jest siedzibą gminy Nieborów.


== Integralne części wsi ==


== Historia ==
Gmina Nieborów położona jest w dolinie rzeki Bzury wśród charakterystycznego dla tej części Mazowsza krajobrazu nizinnego. Okolice Nieborowa były zaludniane od dawna, o czym świadczą odkryte w pobliskiej Wólce Łasieckiej, a ostatnio w Kompinie, stanowiska kulturowe z późnego okresu rzymskiego (III-IV w. n.e.).
Na południowy zachód od Nieborowa, w pobliżu Bełchowa, występowała tzw. Pustynia Nieborowska, której piaski do niedawna wykorzystywane były w hutnictwie szkła.
Nazwa Nieborów (w brzmieniu Nyeborowo lub Nyeborow) pojawia się w źródłach historycznych po raz pierwszy w dokumentach kościelnych z XIV wieku, wykazujących sumy pobierane w diecezji tytułem świętopietrza. Nazwa Nieborów jest nazwą dzierżawczą, założycielem jej mógł być zatem bliżej nieznany Niebor, którego imię jest zaświadczoną w źródłach formą antroponimiczną. Na początku XVI w. wzniesiono w Nieborowie gotycko-renesansowy dwór, który przetrwał do końca XVII w. Dobra nieborowskie stanowiły wówczas własność rodu Nieborowskich herbu Prawda.
W 1694 r. dobra Nieborowskich kupił prymas Polski kardynał Michał Stefan Radziejowski, który wzniósł barokowy pałac zaprojektowany przez Tylmana z Gameren.

W XVIII w. dobra często zmieniały właściciela. W 1774 r. Nieborów objął wojewoda wileński Michał Hieronim Radziwiłł, który wyposażył pałac w stylowe meble, tkaniny, obrazy i rzeźby oraz przedmioty rzemiosła artystycznego. Założył bogatą w zbiory bibliotekę (ponad 10 tys. woluminów dzieł polskich i obcych w tym starodruki z XV w.). Jego żona Helena z Przeździeckich Radziwiłłowa założyła w tym czasie słynny ogród romantyczny w Arkadii. Stał się on miejscem spotkań twórców epoki oświecenia.
Założona w 1881 r. przez Michała Piotra Radziwiłła manufaktura majoliki dostarczała do pałacu ozdobne piece kaflowe i ceramikę artystyczną, która z czasem utworzyła cenny zespół majoliki nieborowskiej.
Dobra nieborowskie pozostały w rękach Radziwiłłów do lutego 1945 r., następnie zespół pałacowo-parkowy w Nieborowie i Arkadii został oddziałem Muzeum Narodowego w Warszawie.


== Zabytki ==
Do rejestru zabytków wpisane są następujące obiekty:

kościół pw. MB Bolesnej, 1871-83, nr rej.: 521 z 27.12.1979
cmentarz rzymskokatolicki, 2 poł. XIX, nr rej.: 802 A z 20.11.1991
zespół pałacowy, obecnie muzeum, XVIII, XIX-XX:
pałac, nr rej.: 116-VI-25 z 18.01.1962 oraz 146 z 12.08.1967
browar, nr rej.: 547 z 12.08.1967
oranżeria I, nr rej.: 548 z 12.08.1967
oranżeria II, nr rej.: 549 z 12.08.1967
spichrz, nr rej.: 550 z 12.08.1967
oficyna, nr rej.: 551 z 12.08.1967
dom oficjalisty I, nr rej.: 552 z 12.08.1967
dom oficjalisty II, nr rej.: 553 z 12.08.1967
stajnia, nr rej.: 554 z 12.08.1967
wozownia, nr rej.: 555 z 12.08.1967
budynek zarządu, nr rej.: 556 z 12.08.1967
kuźnia, nr rej.: 557 z 12.08.1967
chlew, nr rej.: 558 z 12.08.1967
budynek gospodarczy w parku, nr rej.: 559 z 12.08.1967
obora, nr rej.: 560 z 12.08.1967
park, nr rej.: 147-P-VI-2 z 26.10.1948, 98/561 z 12.09.1967 oraz 98 z 19.05.1982
dwie aleje (Nieborów-Łasieczniki, Nieborów-Piaski), nr rej.: A/1150/296 z 5.05.1980


== Urodzeni w Nieborowie ==
Stefan de Latour (ur. 2 sierpnia 1862, zm. 9 listopada 1923 w Toruniu) – generał major Armii Imperium Rosyjskiego, generał brygady Wojska Polskiego, kawaler Orderu Virtuti Militari.
Wilhelm Kotarbiński (1848-1921) - malarz


== Pozostałe informacje ==
W Nieborowie realizowano zdjęcia do filmu Akademia pana Kleksa, Pan Samochodzik i niesamowity dwór oraz serialu W krainie Władcy Smoków. Nakręcono tu również odcinek amerykańsko-polsko-brytyjskiego serialu telewizyjnego Sherlock Holmes and Doctor Watson (1980), zatytułowany The speckled band (w rolach głównych: Geoffrey Whitehead oraz Donald Pickering), a także był rezydencją biskupa w polskim serialu Ojciec Mateusz (w roli głównej Artur Żmijewski).
W Nieborowie rosną dwa okazałe platany posadzone około 1770 roku.


== Komunikacja ==
Nieborów ma bezpośrednie połączenia autobusowe PKS z miejscowościami:

Skierniewice
ŁowiczW latach osiemdziesiątych i na początku lat dziewięćdziesiątych do Nieborowa kursował autobus miejski o numerze 10 Miejskich Zakładów Komunikacyjnych w Skierniewicach.
We wsi funkcjonuje prywatne, śmigłowcowe lądowisko Nieborów, zakładu zajmującego się naprawą oraz rozwojem sprzętu pożarniczego – ZNSP Wyszogrodzki. Istnieje tu też prywatne muzeum motoryzacji.


== Zobacz też ==
Nieborowo


== Przypisy ==


== Bibliografia ==
Jakub Z. Lichański, Arkadia koło Nieborowa: homagium dla romantyzmu, Rocznik Historii Sztuki, 34 (2009), s. 81–93 [1]


== Linki zewnętrzne ==
Strona internetowa Muzeum w Nieborowie i Arkadii
Strona internetowa Gminy Nieborów. nieborow.pl. [zarchiwizowane z tego adresu (2005-04-04)].
Nieborów, [w:] Słownik geograficzny Królestwa Polskiego, t. VII: Netrebka – Perepiat, Warszawa 1886, s. 40 .
Nieborów, [w:] Słownik geograficzny Królestwa Polskiego, t. XV, cz. 2: Januszpol – Wola Justowska, Warszawa 1902, s. 375 .
Archiwalne widoki i publikacje związane z miejscowością w bibliotece Polona