revision: 69697093
title: Myszoskoczka berberyjska
url: https://pl.wikipedia.org/wiki/Myszoskoczka


---

Myszoskoczka (Gerbillus) – rodzaj ssaka z podrodziny myszoskoczków (Gerbillinae) w obrębie rodziny myszowatych (Muridae). 


== Zasięg występowania ==
Rodzaj obejmuje gatunki występujące na suchych, pustynnych regionach w Afryce, Bliskim i Środkowym Wschodzie.


== Morfologia ==
Długość ciała (bez ogona) 51–222 mm, długość ogona 53–180 mm, długość ucha 7–20 mm, długość tylnej stopy 15–38 mm; masa ciała 7–67 g.


== Nazwa zwyczajowa ==
W przeszłości nazwą „myszoskoczka” określano w Polsce różne gryzonie:

suwaka tłustego (Meriones crassus) – gatunek myszoskoczki z rodzaju Meriones
suwaka pustynnego (Meriones meridianus) – gatunek myszoskoczki z rodzaju Meriones
myszoskoczkę małą (Gerbillus gerbillus) – gatunek myszoskoczki z rodzaju GerbillusOstatecznie w wydanej w 2015 roku przez Muzeum i Instytut Zoologii Polskiej Akademii Nauk publikacji „Polskie nazewnictwo ssaków świata” nazwę myszoskoczka przypisano rodzajowi Gerbillus, zaś wspomniane gatunki gryzoni otrzymały odmienne nazwy.


== Systematyka ==


=== Taksonomia ===
Systematyka rodzaju Gerbillus jest słabo zbadana. W 2010 roku tunezyjscy naukowcy z Laboratoire d'Ecologie Animale: Awatef Abiadh, M’barek Chetoui, Taher Lamine-Cheniti, Ernesto Capanna i Paolo Colangelo, opublikowali wyniki badań filogenetycznych z wykorzystaniem mitochondrialnego genu cytochromu b populacji sześciu gatunków myszoskoczek z rodzaju Gerbillus zamieszkujących na terenie Tunezji. Naukowcy wskazali konieczność rewizji dotychczasowego podziału systematycznego, oraz włączenie do Gerbillus w randze podrodzaju myszoskocz (Dipodillus) – kladu, który funkcjonował dotychczas jako rodzaj w podrodzinie myszoskoczków. Dipodillus obejmuje gatunki zamieszkujące tereny północnej Afryki: myszoskocz okazały (Gerbillus campestris) i myszoskocz krótkoogonowy (Gerbillus simoni).
Gatunkiem bazalnym rodzaju Gerbillus jest G. nanus.
Kladogram z zaznaczeniem pozycji filogenetycznej tunezyjskich Gerbillus według Abiadh, Chetoui, Lamine-Cheniti i Capanna (2010):


=== Etymologia ===
Gerbillus: fr. gerboa lub jerboa „myszoskoczek”, od arab. ‏جَرْبُوع‎ jarbū „mięśnie grzbietu i lędźwi”; łac. przyrostek zdrabniający -illus.
Dipodillus: rodzaj Dipus E.A.W. Zimmermann, 1780 (skoczek); łac. przyrostek zdrabniający -illus. Gatunek typowy: Gerbillus simoni Lataste, 1881.
Endecapleura (Hendecapleura): gr. ενδεκα endeka „jedenaście”; πλευρα pleura „żebro”. Gatunek typowy: Gerbillus garamantis Lataste, 1881.
Monodia: Théodore André Monod (1902–2000), francuski przyrodnik. Gatunek typowy: Monodia mauritaniae Heim de Balsac, 1943.
Petteromys: Francis Petter (1923–2012), francuski zoolog; gr. μυς mus, μυος muos „mysz”. Gatunek typowy: Meriones dasyurus Wagner, 1842.


=== Podział systematyczny ===
Do rodzaju należą następujące występujące współcześnie gatunki:

Opisano również gatunki wymarłe:

Gerbillus bibersoni Geraads, 1995 (Maroko; pliocen)
Gerbillus abdallahi Tong, 1989 (Maroko; plejstocen)
Gerbillus grandis Tong, 1989 (Maroko; plejstocen)
Gerbillus jebileti Tong, 1989 (Maroko; plejstocen)
Gerbillus minutus Tong, 1989 (Maroko; plejstocen)
Gerbillus ochrae Tong, 1989 (Maroko; plejstocen)
Gerbillus robustus Tong, 1989 (Maroko; plejstocen)


== Historia ekspansji rodzaju ==
Pojawienie się rodzaju Gerbillus zbiega się z okresem mioceńsko-plioceńskiej ekspansji afrykańskich suchych biomów. Odkryte kopalne ślady występowania Gerbillus dokumentują rozprzestrzenienie przedstawicieli rodzaju na dużym obszarze: Chińska Republika Ludowa (wczesny plejstocen), Indie (plejstocen), Afryka (środkowy pliocen–wczesny plejstocen). Najstarszym poznanym przodkiem gryzoni z rodzaju był Debruijnimys, którego szczątki datowane na wczesny pliocen odkryto w Hiszpanii, a oceniane na późny pliocen w północnej Afryce.


== Uwagi ==


== Przypisy ==


== Bibliografia ==
T.S. Palmer. Index Generum Mammalium: a List of the Genera and Families of Mammals. „North American Fauna”. 23, s. 1–984, 1904. (ang.).