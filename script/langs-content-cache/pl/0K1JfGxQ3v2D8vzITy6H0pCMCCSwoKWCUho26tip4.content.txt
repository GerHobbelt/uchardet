revision: 70529944
title: "Pu\u0142awy"
url: https://pl.wikipedia.org/wiki/Pu%C5%82awy


---

Puławy – miasto w zachodniej części województwa lubelskiego w pobliżu granicy województwa mazowieckiego, siedziba powiatu puławskiego i gminy wiejskiej Puławy, położone nad Wisłą, na skraju Małopolskiego Przełomu Wisły, największe miasto nadwiślańskie między Krakowem a Warszawą, a przy tym największe miasto województwa lubelskiego niebędące miastem na prawach powiatu.
Ośrodek przemysłowy (przemysł chemiczny, budowlany, farmaceutyczny itp.), naukowy (6 instytutów naukowo-badawczych, szkolnictwo wyższe), turystyczno-kulturalny: będące częścią trójkąta turystycznego Puławy – Kazimierz Dolny – Nałęczów, ponadto ośrodek: muzealnictwa (pierwsze muzeum na ziemiach polskich, a zarazem najstarsze muzeum w Europie Środkowej), węzeł komunikacyjny (port rzeczny, 2 przeprawy mostowe, główne szlaki komunikacji drogowej i kolejowej).
Na terenie miasta znajduje się podstrefa Specjalnej Strefy Ekonomicznej Starachowice, obejmująca obszar 106,7 ha i zagospodarowana w ponad 26%.
Według danych GUS z 30 września 2021 r. miasto liczyło 45 267 mieszkańców.


== Położenie ==
Puławy leżą w zachodniej części województwa lubelskiego, na Nizinie Mazowieckiej tuż przy granicy z Wyżyną Lubelską, która przebiega przez Parchatkę (według Jerzego Kondrackiego), nad prawym brzegiem Wisły, niedaleko od najdalej wysuniętego na wschód jej zakola, w sąsiedztwie Kazimierskiego Parku Krajobrazowego. Historycznie położone były w Małopolsce (początkowo w ziemi sandomierskiej, a następnie w ziemi lubelskiej). W granicach miasta wpada do Wisły rzeka Kurówka. Miasto często bywa wiązane z pobliskimi Kazimierzem Dolnym i Nałęczowem, wspólnie określanymi mianem trójkąta turystycznego.
Powierzchnia miasta wynosi 50,49 km².


=== Struktura powierzchni ===
Według danych z roku 2004 Puławy mają obszar 50,61 km², w tym:

użytki rolne: 12%
użytki leśne: 21%
grunty pod zbiornikami wodnymi, rzekami, rowami: 3%
tereny pod zabudowę: 9%
ulice, tereny kolejowe i inne tereny komunikacyjne: 3%
tereny parkowe i zieleńce: 0,5%
tereny osiedlowe niezabudowane: 1%
tereny różne: 2%Miasto stanowi 5,42% powierzchni powiatu.


== Toponimia ==
Pochodzenie nazwy miasta nie jest do końca jasne ani oficjalnie potwierdzone. Z racji pierwotnego usytuowania osady nad Wisłą, sądzi się, iż nazwa Puławy pochodzi od pojęć związanych z rzeką. Uważa się, iż słowo Puławy może pochodzić od nadwiślańskich łęgów zwanych pulwami. Inne hipotezy zakładają, że nazwa pochodzi od staropolskiego słowa pławy, co znaczy przeprawiać się przez rzekę, lub od słowa pława, czyli boja oznaczającą mieliznę. Możliwe, iż nazwa Puławy wzięła się od słowa pławia, co oznacza prąd rzeczny, nurt. Podobno po raz pierwszy nazwa Pollavy pojawiła się w formie pisanej już w XV wieku i miała oznaczać przejście przez rzekę, bród.
Nazwę miasta wyjaśnia też opowieść ludowa. Jak mówi legenda, Zawisza Czarny zmęczony podróżą zatrzymał się w osadzie, aby odpocząć. Kiedy usiadł na ławce, ta pod jego ciężarem złamała się na pół. Rycerz wtedy krzyknął:
– A niech to będzie pół ławy!


== Historia miasta ==


=== Historia nazwy ===
Wieś Pollawy notowana była po raz pierwszy w 1489 r.
następnie w 1552 r. opisana jako Pulławi
W 1563 r. zapisano ją Pułławi
zaś w 1580 r. Pulawi
W 1603 r. są to już Puławy
Podobnie pisano tę wieś w XVII-XVIII w.
W drugiej połowie XVIII w. i początku XIX w. Puławy stanowiły ważne centrum kultury, którego ogniskiem był dwór Czartoryskich.
W następstwie klęski powstania listopadowego zostały skonfiskowane przez władzę imperatorską, zaś w 1846 r. zmieniono ich nazwę na Nowa Aleksandria.
Nowa Aleksandrya w 1887 r.
zaś Nowo-Aleksandrya w 1899 r
W 1906 r. miejscowość uzyskała prawo miejskie, zaś 2 maja 1916 przywrócono pierwotną nazwę, która obowiązuje do dzisiaj.


=== Opalińscy, Lubomirscy i Czartoryscy ===
Wieś szlachecka położona była w drugiej połowie XVI wieku w powiecie lubelskim województwa lubelskiego.
Wieś wraz z folwarkiem wchodziła w 1662 roku w skład majętności końskowolskiej Łukasza Opalińskiego. Od 2. połowy XVII w. Puławy znajdowały się w posiadaniu Lubomirskich. Marszałek wielki koronny Stanisław Herakliusz Lubomirski w latach 1676–1679 wybudował tutaj swoją letnią rezydencję. Jego córka Elżbieta w 1687 r. wniosła Puławy jako wiano do małżeństwa z Adamem Mikołajem Sieniawskim, późniejszym hetmanem wielkim koronnym. Jego sympatia dla Augusta II Mocnego sprowadziła na Puławy w 1706 r. zniszczenia podczas tzw. „drugiego potopu szwedzkiego”.

W 1731 r. córka Sieniawskiego Maria Zofia wyszła za mąż za wojewodę ruskiego Aleksandra Augusta Czartoryskiego. Od tego momentu Puławy na 100 lat stały się własnością familii, jak określano wtedy rodzinę Czartoryskich. W tym czasie miejscowość przeżyła swój złoty wiek. W 1761 r. syn Augusta, Adam Kazimierz, poślubił Izabelę Flemming, jedyną dziedziczkę majątku po podskarbim wielkim litewskim Janie Jerzym Flemmingu. W 1784 r., po śmierci Augusta, Adam i Izabela przenieśli się do Puław. W ciągu następnych lat powstało tutaj konkurujące ze stolicą centrum życia kulturalnego i politycznego. Miejscowość zyskała przydomek Polskie Ateny. Na dworze puławskim przebywali niemal wszyscy znani przedstawiciele epoki: Grzegorz Piramowicz, Franciszek Dionizy Kniaźnin, Julian Ursyn Niemcewicz, Adam Tadeusz Naruszewicz, Jan Paweł Woronicz, Franciszek Karpiński, Franciszek Zabłocki, Jan Piotr Norblin, Marcello Bacciarelli, Kazimierz Wojnakowski. Okres rozbiorów przyniósł dla Puław kolejne zniszczenia. W odwecie za wsparcie udzielone Kościuszce przez Czartoryskich w 1794 r. wojska rosyjskie zniszczyły puławską rezydencję i splądrowały okoliczne wsie.

Odbudowę rozpoczęła w 1796 r. księżna Izabela. Wykorzystała przy tym talent architekta Piotra Aignera, przebudowując nie tylko rezydencję, ale też wznosząc szereg budowli ogrodowych w przylegającym do pałacu parku. Romantyczny charakter parku podkreślała m.in. obecność etatowego pustelnika mieszkającego w grocie, a wynajętego przez Izabelę Czartoryską. W jednej z budowli ogrodowych, w Świątyni Sybilli, w 1801 r. księżna założyła pierwsze w Polsce muzeum, gromadzące pamiątki narodowe. W 1816 roku księżna Maria Wirtemberska, siostra księcia Adama Jerzego Czartoryskiego, napisała w Puławach powieść Malwina, czyli domyślność serca, uznawaną za pierwszą polską powieść psychologiczno-obyczajową, z wątkami autobiograficznymi.
W 1828 r. polski inżynier wojskowy gen. Ignacy Prądzyński proponował dowództwu wzniesienie fortyfikacji strzegących przepraw przez Wisłę w Puławach. Ostatecznie fortyfikacje wybudowano, ale w Dęblinie. Koniec złotego wieku Puław przyniosło powstanie listopadowe. Tutaj pułkownik Juliusz Małachowski dokonał brawurowego napadu na koszary rosyjskie, a także 2 marca 1831 roku rozegrała się zwycięska dla powstańców bitwa pod Puławami.
Po upadku powstania Czartoryscy zostali zmuszeni do emigracji, a majątek uległ konfiskacie. Puławy stały się spokojną, prowincjonalną miejscowością. W roku 1842 dla zatarcia śladów polskości, władze rosyjskie przemianowały Puławy na Nową Aleksandrię. Zapoczątkowany został rozwój placówek naukowo-oświatowych. Kolejno tworzono: w 1844 r. Instytut Wychowania Panien; w 1862 r. Instytut Politechniczny i Rolniczo-Leśny, zamknięty po upadku powstania styczniowego; w 1869 r. Instytut Gospodarstwa Wiejskiego i Leśnictwa.


=== XX wiek ===
W 1906 r. Puławy otrzymały prawa miejskie. W roku 1915 miasto opuściły wojska rosyjskie, potem austriackie. W czasie I wojny światowej Puławy doznały znacznych zniszczeń. W okresie międzywojennym zaczął rozwijać się przemysł, oprócz tego w miejsce dawnego Instytutu Rolniczego, utworzono Państwowy Instytut Naukowy Gospodarstwa Wiejskiego. Miasto było etnicznie zróżnicowane, mieszkali tu Polacy, Żydzi i Rosjanie, wyznawcy chrześcijaństwa, prawosławia i judaizmu. Rozwój miasta przerwał wybuch II wojny światowej, w której zginęła trzecia część mieszkańców.
W 1944 roku Puławy zostały zdobyte przez Armię Czerwoną i przez współdziałających z nią żołnierzy Armii Krajowej. 24 kwietnia 1945 roku zgrupowanie organizacji Zrzeszenie Wolność i Niezawisłość pod dowództwem Mariana Bernaciaka ps. „Orlik” rozbiło miejscowy Powiatowy Urząd Bezpieczeństwa Publicznego. Ofiary z okresu II wojny światowej upamiętnia odsłonięty w 1963 na cmentarzu wojennym Pomnik Poległych i Pomordowanych autorstwa Adama Prockiego.
Powojenną historię zdominowała decyzja o budowie Zakładów Azotowych, podjęta przez polskie władze w 1960 roku. Po tej dacie nastąpił znaczny wzrost liczby ludności, zmienił się także charakter miejscowości. Z małego miasteczka Puławy stały się miastem przemysłowym.
Powierzchnię miasta kilkukrotnie powiększano. Już w 1907 roku włączono do niego pobliskie wsie: Mokradki oraz Puławską Wieś. 17 listopada 1933 przyłączono do niego z gminy Końskowola wsie: Włostowice i Wólkę Profecką, ponadto stację kolejową Puławy, część gruntów wsi Rudy i część lasu Ruda Czechowska. 1 stycznia 1951 roku w skład Puław weszły z gminy Końskowola: las państwowy Ruda Czechowska oraz gospodarstwo rolne Michałówka i las instytutowy Ruda Las. 31 grudnia 1964 roku obszar miasta powiększono kosztem gromady Gołąb, z której przyłączono 880 hektarów lasów państwowych oraz kosztem gromady Końskowola, z której przekazano 96 hektarów – część wsi Rudy.
W latach 1975–1998 Puławy należały administracyjnie do ówczesnego województwa lubelskiego.


== Zabytki ==
Burzliwe dzieje Puław pozostawiły po sobie liczne zabytki. W zasadzie wszystkie znajdują się w kompleksie pałacowo-parkowym, leżącym w pobliżu skarpy wiślanej.


=== Park ===

Najbardziej okazały jest pałac Czartoryskich, wzniesiony pierwotnie przez Lubomirskich według barokowego projektu Tylmana z Gameren w latach 1676–1679. Do dzisiaj z tamtej budowli pozostało przyziemie od strony Łachy Wiślanej i sień na parterze za wejściem głównym. Spalony w 1706 r. przez Szwedów, pałac odbudowali w latach 1722–1736 Sieniawscy i Czartoryscy, według rokokowego projektu Jana Zygmunta Deybla. Ostatecznie w latach 1785–1810 pałac został przebudowany w stylu klasycystycznym przez Czartoryskich według projektu Chrystiana Piotra Aignera. Wnętrza centralnej – zabytkowej części pałacu w 2005 roku zostały udostępnione dla zwiedzających. Pałac Czartoryskich jest siedzibą Instytutu Uprawy, Nawożenia i Gleboznawstwa – Państwowego Instytutu Badawczego.
Pałac otacza park krajobrazowy o powierzchni 30 ha. Pierwotnie został założony przez Lubomirskich, jako park regularny, i od tamtego czasu podążał za zmianami stylu puławskiej rezydencji. W latach 1731–1736 przybrał styl francuski. W latach 1798–1806 księżna Izabela zmieniła go w ogród romantyczny w stylu angielskim, umieszczając w nim szereg budowli ogrodowych i rzeźb. W tym stanie park przetrwał do dzisiaj, aktualnie cały teren osady parkowo-pałacowej nazywa się Zespół Rezydencyjny Książąt Czartoryskich.

Najciekawsza budowla znajdująca się w parku to Świątynia Sybilli (d. Świątynia Pamięci), wybudowana w latach 1798–1801 według projektu Aignera na wzór antycznej świątyni Westy w Tivoli pod Rzymem. W roku 1801 Izabela Czartoryska założyła tutaj pierwsze w Polsce muzeum, mające pobudzać patriotyzm w okupowanej Polsce.

Niedaleko Świątyni Sybilli znajduje się Dom Gotycki, wybudowany w latach 1800–1809 również według projektu Aignera, otwarty z okazji pobytu w Puławach Józefa Poniatowskiego. Jest on obecnie siedzibą Muzeum Regionalnego PTTK. Obok Domku Gotyckiego stoi kopia rzeźby Tankred i Klorynda.
Listę zabytków w parku uzupełniają:

kościół Wniebowzięcia NMP, wzniesiony w latach 1800–1803 na wzór rzymskiego Panteonu, od 1919 r. pełni rolę świątyni parafialnej,
Pałac Marynki, zbudowany w latach 1790–1794 dla Marii Wirtemberskiej, córki Izabeli i Adama Kazimierza Czartoryskich,
Brama Rzymska wybudowana 1829 r. jako trwała ruina, wzorowana na Łuku Tytusa w Rzymie,
Domek Grecki, zbudowany w latach 1778–1791, niegdyś oranżeria, obecnie biblioteka miejska,
Domek Żółty z początku XIX wieku, zwany również Aleksandryjskim, gdyż zamieszkiwał w nim car Aleksander II podczas pobytu w Puławach,
Altana Chińska z połowy XVIII wieku,
marmurowy Sarkofag wykonany w Rzymie, przysłany do Puław w 1799 r. przez Adama Jerzego Czartoryskiego,
rzeźba przedstawiająca Tankreda i Kloryndę, głównych bohaterów XVI-wiecznego poematu Torquato Tasso Jerozolima wyzwolona, wykonana ok. 1790 na zlecenie Stanisława Augusta Poniatowskiego przez Francesca Lazzariniego.


=== Miasto ===
Budynek dawnego magistratu miejskiego
Budynek starostwa powiatowego
Dawna cerkiew pw. Świętej Trójcy (obecnie kościół pw. Matki Bożej Różańcowej)
Karczma „Pod Pielgrzymem”
Kościół katolicki pw. św. Józefa


== Demografia ==
Dane z 31 grudnia 2010:

Piramida wieku mieszkańców Puław w 2014 roku:


== Budżet ==
Budżet na 2021 rok


== Nauka ==

Począwszy od połowy XIX wieku w Puławach lokowane były instytucje naukowe. Obecnie ich lista jest następująca:

Instytut Uprawy Nawożenia i Gleboznawstwa założony w roku 1950 w miejsce funkcjonującego w Puławach od 1917 r. Państwowego Instytutu Naukowego Gospodarstwa Wiejskiego. IUNiG prowadzi prace badawcze obejmujące uprawę roślin, nawożenie, ochronę i żyzność gleb.
Państwowy Instytut Weterynaryjny – Państwowy Instytut Badawczy (PIWet-PIB) powołany w 1945 r. Prowadzi badania w zakresie medycyny weterynaryjnej ze szczególnym uwzględnieniem diagnostyki i profilaktyki chorób zakaźnych, w tym chorób odzwierzęcych, oraz higieny i toksykologii żywności pochodzenia zwierzęcego. Od 2003 r. Państwowy Instytut Badawczy.
Ośrodek Diagnostyki i Zwalczania Zagrożeń Biologicznych Wojskowego Instytutu Higieny i Epidemiologii
Instytut Nowych Syntez Chemicznych (dawna nazwa Instytut Nawozów Sztucznych) przeniesiony z Tarnowa w 1968 r., swoimi badaniami wspomaga działanie przemysłu chemicznego, a ostatnio także uruchomił działania w zakresie przetwarzania chmielu na ekstrakt chmielowy.Oddziały:

Instytutu Sadownictwa i Kwiaciarstwa w Skierniewicach – oddział Pszczelnictwa w Puławach
Oddział Zakładu Doświadczalnego „TECHPAN” Instytutu Podstawowych Problemów Techniki PAN w latach 1973–1992.Od 1993 Zakład Doświadczalny Echo-Son SA (45% własność IPPT PAN, 55% pracownicy TECHPAN).
Obecnie Echo-Son zaangażowane są w konstruowanie wyrafinowanej aparatury ultrasonograficznej (USG).

Narodowy Instytut Kultury i Dziedzictwa Wsi (NIKiDW) – oddział w Puławach powołany rozrządzeniem Nr 76/2019 z dnia 17 października 2019 r. Ministra Rolnictwa i Rozwoju Wsi.W roku 2008 puławskie instytuty naukowo-badawcze, Urząd Miasta Puławy oraz Uniwersytet Technologiczno-Humanistyczny im. K. Pułaskiego w Radomiu wystąpiły z inicjatywą utworzenia Puławskiego Parku Naukowo-Technologicznego na terenie Puławskiej dzielnicy Azoty. W rezultacie podjętych działań powstaje nowoczesna baza naukowo-dydaktyczna, której koszt budowy wynosić będzie 79 mln złotych. Kompleks będzie mieścić w swoich murach m.in. 4 Wydziały UTH w Radomiu, na których będą prowadzone studia w formie stacjonarnej i zaocznej. Ostatecznie nie doszło do realizacji pomysłu utworzenia wydziałów UTH. W roku 2013 została podpisana umowa między Uniwersytetem Marii Curie Skłodowskiej a Zakładami Azotowymi o utworzeniu jednostki uczelnianej wraz z organizacją kierunku Chemia Techniczna oraz współpracy naukowej uczelni z puławskimi instytucjami naukowymi. W październiku 2014 roku studia rozpoczęli pierwsi studenci Wydziału Zamiejscowego UMCS w Puławach.


== Edukacja ==

W Puławach znajduje się 8 szkół podstawowych, 7 liceów ogólnokształcących, 8 zespołów szkół, jedna szkoła muzyczna I stopnia, Medyczne Studium Zawodowe oraz 5 szkół specjalnych. Ponadto w Puławach prowadzone są studia językowe w Nauczycielskim Kolegium Języków Obcych. Studia Doktoranckie prowadzone są m.in. w Państwowym Instytucie Weterynarii, Instytucie Uprawy Nawożenia i Gleboznawstwa etc.
W 2014 roku nastąpiło otwarcie na miejscu istniejącej w latach 1997–2014 Puławskiej Szkoły Wyższej przez Uniwersytet Marii Curie Skłodowskiej w Lublinie Wydziału Zamiejscowego UMCS w Puławach który kształci stacjonarnie i niestacjonarnie na kierunkach:

Administracja Publiczna
Chemia Techniczna
Fizjoterapia (wspólnie z Uniwersytetem Medycznym w Lublinie)
Wychowanie fizyczne


== Wspólnoty wyznaniowe ==

Na terenie Puław działalność religijną prowadzą następujące Kościoły i związki wyznaniowe:

Buddyjski Związek Diamentowej Drogi Linii Karma Kagyu:
grupa medytacyjna w Puławach
Kościół Adwentystów Dnia Siódmego w RP:
zbór w Puławach
Kościół Chrześcijan Baptystów w RP:
zbór w Puławach
Kościół Chrześcijan Wiary Ewangelicznej w RP:
zbór w Puławach
Kościół Ewangelicko-Metodystyczny w RP:
Parafia Ewangelicko-Metodystyczna w Puławach
Kościół rzymskokatolicki (dekanat Puławy):
parafia MB Różańcowej
parafia Miłosierdzia Bożego
parafia św. Alberta Chmielowskiego
parafia św. Józefa
parafia Świętej Rodziny
parafia Wniebowzięcia NMP
Kościół Starokatolicki Mariawitów
wierni należą do parafii Przenajświętszego Sakramentu w Łanach
Polski Autokefaliczny Kościół Prawosławny:
parafia św. Równej Apostołom Marii Magdaleny
Świadkowie Jehowy (Sala Królestwa ul. Kruka 4A):
zbór Puławy-Niwa (w tym grupa języka romani)
zbór Puławy-Chemia
zbór Puławy-Zachód


== Kultura ==
W Puławach dzieciństwo spędził Bolesław Prus. W 1884 r. napisał Pleśń świata, jedną z najkrótszych swoich nowel, której akcję umieścił w pobliżu Świątyni Sybilli. W felietonie natomiast zatytułowanym Kartki z podróży.Puławy opisał osadę Puławy.
W latach osiemdziesiątych XX wieku w Puławach istniała prężna scena punkrockowa. Tu działały m.in. zespoły Trafo i Siekiera. Jego pierwszy wokalista, Tomasz Budzyński, po odejściu z Siekiery założył m.in. zespół Armia.
Od 2000 r. Puławy mają swój własny hejnał miejski. Autorem melodii jest znany polski jazzman Henryk Majewski. W 2011 r. powstało Centrum Informacji Turystycznej znajdujące się obecnie na Skwerze Niepodległości, które przejęło funkcję rozwiązanego PTTK.


=== Radio ===
Radio Impuls (Puławy) (pierwotnie Radio Puławy 24 – istniejąca od 2014 rozgłośnia internetowa oraz nadająca na 97,2 FM – moc nadajnika 2,5 kW, co zapewnia odbiór w Dęblinie, Kozienicach, Nałęczowie, Radomiu, Lublinie i Zwoleniu)
LPU Radio – internetowa rozgłośnia radiowa, lpuradio.pl
Radio Plus Lublin (91,2 MHz) – nadające w Puławach od 29 kwietnia 2020


=== Telewizja ===
LPUTV – lputv.pl


=== Internet bezpłatny ===
Puławy dysponują bezprzewodowym, publicznym i bezpłatnym dostępem do internetu, jest on realizowany w technologii Wi-Fi 802.11g.
Aktualnie na infrastrukturę sieciową (o nazwie hotspot.um.pulawy.pl) składa się 20 nadajników w różnych częściach miasta.


=== Prasa ===
„Teraz Puławy” – dodatek do Dziennika Wschodniego
„Wspólnota Puławska”


=== Muzea ===
Muzeum Oświatowe
Muzeum Regionalne im. Izabeli ks. Czartoryskiej,
Muzeum Czartoryskich w Puławach


=== Kino ===
Kino „Sybilla” – kino w 2009 r. zmodernizowało sprzęt. Od tego czasu jest możliwość oglądania wybranych filmów 3D przy użyciu specjalnych okularów.


=== Teatr ===
Puławski Ośrodek Kultury „Dom Chemika”


=== Organizacje patriotyczne i pro-obronne ===
Związek Strzelecki oddział Puławy im. 15 pułk. piechoty „Wilków” Armii Krajowej.
Związek Harcerstwa Polskiego w Puławach.W latach 1985–1990 w Puławach w budynku Puławskiego Ośrodka Kultury „Dom Chemika” działało Harcerskie Centrum Komputerowe, pierwsza w Polsce placówka tego typu.


== Kluby sportowe ==

Wisła Puławy – piłka nożna (II liga), lekkoatletyka, pływanie, podnoszenie ciężarów
Azoty-Puławy – piłka ręczna (superliga mężczyzn)
Puławiak Puławy – piłka nożna (rozgrywki juniorskie, A klasa, grupa Lublin II (mężczyźni))
KS Pogoń Mostostal Puławy – kolarstwo szosowe
MKS MOW Puławy – tenis stołowy (III liga mężczyzn)
UKS Bursa-Puławy- piłka ręczna (drużyny młodzieżowe – męskie i damskie)


== Imprezy ==


=== Imprezy sportowe ===
Mistrzostwa Polski Juniorów 16 lat w pływaniu (styczeń – tylko 2010)
Grand Prix Puław w tenisie stołowym (od stycznia do grudnia)
Bieg Zielonych Sznurowadeł (marzec)
Grand Prix Puław w kolarstwie górskim MTB – Rowerem po zdrowie (od kwietnia do października)
Ogólnopolskie Biegi Uliczno-Przełajowe „O Błękitną Wstęgę Wisły” (maj)
Kryterium kolarskie o Puchar Prezydenta Puław (maj)
Ogólnopolski Turniej Tenisa Stołowego Amatorów (maj)
Mistrzostwa Województwa Lubelskiego Amatorów w siatkówce plażowej (sierpień)
Grand Prix Puław w siatkówce plażowej (od maja do września)
Mistrzostwa Województwa Lubelskiego Amatorów w kolarstwie górskim MTB (wrzesień)
Ogólnopolski Turniej Siatkówki Kobiet (listopad)
Ogólnopolskie Biegi Uliczno-Przełajowe „Biegi Niepodległości” (listopad)
Otwarte Mistrzostwa Polski Tang Soo Do (styczeń/luty/marzec)
„Puchar Wisły” w karate tradycyjnym (ostatni weekend sierpnia)
Mistrzostwa Polski w Trójboju Siłowym (2008) oraz Trójboju Siłowym Klasycznym (10–11 grudnia 2011)


=== Imprezy kulturalne ===
Festiwal Kolęd, konkurs szopek (styczeń)
Turniej Tańców Polskich „O Pierścień Księżnej Izabeli” – Mistrzostwa Polski (luty)
Turniej Powiatowy Ogólnopolskiego Konkursu Recytatorskiego (marzec)
Festiwal Muzyki Akordeonowej im. Ryszarda Malickiego (marzec)
Festiwal Książki (kwiecień)
Powiatowy Przegląd Teatrów Dziecięcych i Młodzieżowych (kwiecień)
Grand Prix Puław w Tańcach Dyskotekowych (kwiecień)
Puławski Festiwal Młodych Gitarzystów (maj)
Turniej powiatowy Małego Konkursu Recytatorskiego (maj)
Ogólnopolskie Puławskie Spotkania Lalkarzy (maj)
Festiwal im. Wincentego i Franciszka Lesslów w Puławach (maj-czerwiec)
Dni Puław (maj-czerwiec)
Międzynarodowe Warsztaty Jazzowe (lipiec)
Międzynarodowy Festiwal Muzyki Organowe (lipiec-sierpień)
Pożegnanie Lata, festyn rodzinny (wrzesień)
Dzień Papieski (październik)
Święto Pieczonego Ziemniaka (październik)
Jesienny Konkurs Recytatorski (październik)
Europejskie Dni Dziedzictwa (wrzesień)


== Transport ==


=== Kolej ===
Przez Puławy przebiega ważna linia kolejowa nr 7 łącząca Warszawę z granicą państwa w Dorohusku, a dalej z Kijowem.
W mieście funkcjonują przystanki i stacje kolejowe:

Puławy
Puławy Azoty
Puławy Chemia
Puławy MiastoW Puławach znajduje się stara wojskowa linia kolejowa nr 82. Prawdopodobnie jest to jedyna w kraju linia, która biegła po moście pontonowym przez Wisłę. W okresie PRL (w 1975 r. i 1985 r.) odbywały się ćwiczenia wojskowe. W ich trakcie budowano most kolejowo-drogowy, po którym przejeżdżał pociąg, a następnie most był rozbierany.


=== Drogi ===
W granicach administracyjnych miasta przebiega droga krajowa nr 12 (S12) jako obwodnica Puław. W 2006 GDDKiA rozpoczęła budowę nowej przeprawy przez Wisłę, będącej elementem przyszłej obwodnicy. 12 lipca 2008 oddano do użytku nowy most im. Jana Pawła II w Puławach i całkowicie nową drogę od mostu do drogi krajowej nr 12 w miejscowości Zarzecze. Drugi etap obwodnicy od mostu do połączenia z drogą S17 na węźle „Kurów Zachód” ukończono w 2018 roku.
Przez Puławy przebiegają również drogi wojewódzkie nr 801, 824 i 874.
Zbudowany 1934 roku most drogowy most im. Ignacego Mościckiego po wybudowaniu obwodnicy stał się fragmentem drogi wojewódzkiej 874.


=== Komunikacja miejska ===
Za komunikację miejską w Puławach i regionie puławskim odpowiada Miejski Zakład Komunikacji w Puławach. W Puławach funkcjonuje 19 zwykłych linii autobusowych (1, 2, 3, 4, 5, 6, 7, 8, 11, 12, 14, 15, 16, 17, 19, 20, 22 oraz M1, M2), 2 linie kursujące w dzień targowy (18 i 28) oraz 8 linii szkolnych (9, 23, J1, J2, K1, K2, K3 i S7). MZK Puławy odpowiada także za komunikację miejską w Dęblinie, gdzie kursuje linia nr 31.


== Bezpieczeństwo publiczne ==


=== Straż pożarna ===
W Puławach działają 3 jednostki straży pożarnej:

KP PSP Puławy – JRG Puławy
OSP Puławy – Włostowice
Zakładowa straż pożarna ZA Puławy


== Gospodarka ==

Na terenie miasta działa Puławski Park Przemysłowy, który ma za zadanie przyciągnąć poprzez ulgi podatkowe inwestorów. Część terenów inwestycyjnych w Puławach, położonych w obrębie Zakładów Azotowych „Puławy” S.A. została także włączona do Starachowickiej Specjalnej Strefy Ekonomicznej.


=== Przemysł ===
Zakłady Azotowe Puławy – uruchomione w 1966 r. „Azoty” są największym zakładem przemysłowym znajdującym się w granicach miasta i największym producentem nawozów sztucznych w Polsce. Dają zatrudnienie 4852 osób (stan z 31.12.2019).
Mostostal Puławy
Remzap
Termochem


=== Handel ===
Hipermarkety: Kaufland, Carrefour oraz markety dyskontowe: Lidl (2 istniejące), Biedronka (4) oraz Stokrotki (4) etc.
Centra handlowe: w 2006 roku swoją działalność rozpoczęła pierwsza w mieście galeria o nazwie „Galeria Zielona”, która posiada na swym dachu plac zabaw dla dzieci (w sezonie letnim), a w sezonie zimowym funkcjonuje lodowisko. Galeria Nova (zakończenie budowy w 2012 r.). Centrum "Karuzela" (otwarcie 28 kwietnia 2022 r.). Galeria "Yeti" (otwarta w sierpniu 2000 r.) Planowana jest kolejna galeria – ma mieć co najmniej dwie kondygnacje i parking podziemny. Elewacja ma być zrobiona z białego kamienia. Oprócz części handlowej w obiekcie ma być także rozrywkowa, czyli m.in. trzysalowe kino.
Markety budowlane: Brico Depot (na ul. Gościńczyk) oraz Leroy Merlin (ul. Dęblińska).
Markety elektroniczne: Media Expert, RTV Euro AGD etc.


== Dzielnice i osiedla ==


=== Dzielnice ===

Działki
Gajówka Piaski
Górna Niwa
Kolejowa
Las-Ruda
Leśniczówka Ruda
Majdan
Marynki
Michałówka
Mokradki
Płużki
Puławska Wieś
Puławy Fabryczne
Ruda Czechowska
Włostowice
Wólka Profecka
Zarzecze


=== Osiedla ===

Górki
Kępa
Książęce Płużki
Majdan
Michałówka
Osiedle Czartoryskich
Osiedle Działki
Osiedle Gościńczyk
Osiedle gen. Witolda
Osiedle Górna Kolejowa
Osiedle Górna Niwa
Osiedle Kaniowczyków
Osiedle Kołłątaja
Osiedle Kusocińskiego
Osiedle Leśna
Osiedle Mokradki
Osiedle Niemcewicza
Osiedle Niwa
Osiedle Podlesie
Osiedle Serek
Osiedle Sienkiewicza
Osiedle Słoneczny Stok
Osiedle Włostowice
Osiedle Wróblewskiego
Osiedle Norwida
Piaski
Płużki
Puławska Wieś
Ruda Czechowska
Ruda Las
Wólka Profecka
Zarzecze
Żulinki


== Miasta partnerskie ==


== Zobacz też ==
Pałac Czartoryskich w Puławach
Mosty w Puławach
Stary cmentarz żydowski w Puławach
Nowy cmentarz żydowski w Puławach
Puławy (krater marsjański)


== Przypisy ==


== Linki zewnętrzne ==
Oficjalna strona Urzędu Miasta w Puławach
Puławy, [w:] Słownik geograficzny Królestwa Polskiego, t. IX: Pożajście – Ruksze, Warszawa 1888, s. 286 .
Puławy na dawnych pocztówkach i fotografiach
Puławy – krótka historia
Archiwalne widoki i publikacje związane z miejscowością w bibliotece Polona