revision: 69623199
title: Liga Ochrony Przyrody
url: https://pl.wikipedia.org/wiki/Liga_Ochrony_Przyrody


---

Liga Ochrony Przyrody – ogólnopolskie stowarzyszenie, posiadające status organizacji pożytku publicznego, którego celem jest ochrona przyrody. Najstarsza organizacja ekologiczna w Polsce. Godłem stowarzyszenia jest stylizowany żubr z nazwą organizacji.


== Historia ==
Od 1925 pod nazwą "Liga Ochrony Przyrody" działała na terenie Wielkopolski i Pomorza organizacja społeczna, założona przez prof. Adama Wodziczkę.
Liga jako organizacja ogólnokrajowa została założona z inicjatywy Państwowej Rady Ochrony Przyrody. Zjazd organizacyjny odbył się 9 stycznia 1928. Pierwszym prezesem wybrano prof. Józefa Mroziewicza. W lidze działali wówczas naukowcy i działacze tacy jak: Aleksander Janowski, Władysław Szafer, Walery Goetel, Jan Gwalbert Pawlikowski, Bolesław Hryniewiecki oraz Mieczysław Limanowski. Na pamiątkę tego wydarzeniu, co roku 9 stycznia, obchodzony jest Dzień Ligi Ochrony Przyrody. Statut LOP zatwierdzony został przez Komisarza Rządu na m. st. Warszawę 29 marca 1928 i liga została włączona do rejestru stowarzyszeń i związków pod nr 358. II wojna światowa przerwała działalność ligi, ale stowarzyszenie odrodziło się 17 lipca 1945 w Łodzi. Pierwszym prezesem po wojnie był prof. Edward Potęga.


== Cele ==
prowadzenie działalności edukacyjnej w celu kształtowania stosunku społeczeństwa do środowiska przyrodniczego,
popularyzowanie wiedzy o przyrodzie i ochronie przyrody,
zachęcanie do podejmowania i wykonywania społecznie prac na rzecz środowiska przyrodniczego oraz organizowania takich prac,
inicjowanie oraz inspirowanie działań na rzecz środowiska przyrodniczego,
czuwanie nad przestrzeganiem prawa ochrony przyrody oraz interweniowanie w przypadkach jego naruszenia.


== Metody działania ==
edukacja społeczeństwa, szczególnie dzieci i młodzieży w sferze ochrony przyrody i świadomości ekologicznej,
działalność wydawnicza,
działalność popularyzatorska,
działania interwencyjne,
lobbing na rzecz ochrony przyrody i środowiska,
współpraca z administracją rządową i samorządową.Stowarzyszenie wydaje miesięcznik "Przyroda Polska" z wkładką edukacyjną.


== Władze ==
Wszystkie władze Ligi pochodzą z wyboru. 
Władzami naczelnymi organizacji są:

Krajowy Zjazd Delegatów
Zarząd Główny
Główna Komisja Kontrolno-Rewizyjna
Główny Sąd KoleżeńskiOd listopada 2018 r. prezesem Zarządu Głównego LOP jest Marcin Strączyński. Zastąpił on na tym stanowisku dr. inż. Ryszarda Kapuścińskiego. Wcześniej przez trzy kadencje funkcję tę sprawował Władysław Skalny.


== Struktura organizacyjna ==
W strukturze organizacji występuje podział na terenowe i podstawowe jednostki organizacyjne. Do tych pierwszych należą "okręgi" i "oddziały" i "koła". Na władze tych jednostek składają się zjazdy (odpowiednio okręgu lub oddziału), zarządy, komisje rewizyjne we wszystkich okręgach i większych oddziałach, liczących ponad 5 kół podstawowych. Na szczeblu okręgów działają także sądy koleżeńskie.
Podstawową jednostką organizacyjną ligi jest koło (klub) działające w przedszkolach, szkołach i innych instytucjach. Władzami jednostek podstawowych są walne zgromadzenia członków oraz zarządy składające się z 3 członków: przewodniczącego, sekretarza i skarbnika.


== Zobacz też ==
Olimpiada Wiedzy Ekologicznej organizowana przez Ligę Ochrony Przyrody
ochrona przyrody w Polsce
ochrona środowiska
Straż Ochrony Przyrody
Zielone Serce Przyrodzie


== Przypisy ==


== Bibliografia ==
Liga Ochrony Przyrody uczy i wychowuje / Aniela Kokoć. – Warszawa : Liga Ochrony Przyrody, 1990
Działalność Ligi Ochrony Przyrody / Aniela Kokoć. – Warszawa : Liga Ochrony Przyrody, 1988
Organizacja i formy pracy Ligi Ochrony Przyrody na wsi / Aniela Kokoć. – Warszawa : Liga Ochrony Przyrody, 1980
Organizacja i formy pracy szkolnego koła LOP [Ligi Ochrony Przyrody] / Alfons Sikora. – Warszawa : Liga Ochrony Przyrody, 1979
Współpraca wojska z Ligą Ochrony Przyrody / Władysław Henzel // Kultura i Oświata. – 1978, nr 2, s. 86-97
Liga Ochrony Przyrody w służbie społeczeństwa i kraju / Wiesław Janiszewski [et al.]. – Warszawa : Liga Ochrony Przyrody, 1978
Liga Ochrony Przyrody Stowarzyszenie Wyższej Użyteczności / Zygmunt Szelągowski. – Warszawa : Liga Ochrony Przyrody, 1977


== Linki zewnętrzne ==
Statut Ligi Ochrony Przyrody (2012). 6 października 2012. [dostęp 2018-10-16].