revision: 69406687
title: "Mi\u0119dzynarodowy Komitet Olimpijski"
url: https://pl.wikipedia.org/wiki/Mi%C4%99dzynarodowy_Komitet_Olimpijski


---

Międzynarodowy Komitet Olimpijski, MKOl (ang. International Olympic Committee, IOC; fr. Comité international olympique, CIO) – międzynarodowa organizacja założona z inicjatywy barona Pierre’a de Coubertina 23 czerwca 1894 r. w Paryżu. Kieruje ruchem olimpijskim organizując co 2 lata igrzyska olimpijskie (na przemian zimowe i letnie). Komitet działa na podstawie Karty Olimpijskiej.
MKOl jest stowarzyszeniem mającym międzynarodową osobowość prawną i status organizacji pozarządowej zrzeszającą 205 narodowych federacji. Stałą siedzibą MKOl jest Lozanna w Szwajcarii. Międzynarodowy Komitet Olimpijski w roku 1913 przyjął dewizę igrzysk olimpijskich: Citius-Altius-Fortius (łac. szybciej, wyżej, silniej). Organizacja ta utrzymuje się głównie ze sprzedaży praw do transmisji telewizyjnych, np. zyski z transmisji według programu na lata 2014-2016 to ok. 4 miliardów dolarów, a sponsorzy to zaledwie 0,6-1 miliarda dolarów. Same rezerwy MKOl to ok. 558 milionów dolarów (wzrost od 31 grudnia 2001 ze 105 milionów dolarów).


== Ruch Olimpijski ==
MKOl kieruje ruchem olimpijskim, który oprócz niego obejmuje organizacje, sportowców i inne osoby, które zgadzają się postępować zgodnie z Kartą Olimpijską. Celem Ruchu Olimpijskiego jest wkład w budowanie pokoju i lepszego świata poprzez wychowanie młodzieży przez sport uprawiany zgodnie z ideą olimpizmu i jego wartościami. Trzy główne elementy składowe Ruchu Olimpijskiego to:

Międzynarodowy Komitet Olimpijski („MKOl”),
Międzynarodowe Federacje Sportowe („MF”),
Narodowe Komitety Olimpijskie („NKOl”).Poza tymi trzema głównymi elementami, Ruch Olimpijski obejmuje również Komitety Organizacyjne Igrzysk Olimpijskich („KOIO”), krajowe związki, kluby i osoby należące do Międzynarodowych Federacji i Narodowych Komitetów Olimpijskich jak również sędziów, trenerów oraz innych działaczy sportowych i personelu technicznego. Obejmuje również inne organizacje i instytucje uznane przez MKOl.


== Członkowie MKOl ==
Członkowie MKOl są wybierani przez Sesję. Ogólna liczba członków nie może przekraczać liczby 115. Wszyscy członkowie wybierani są na ośmioletnią, odnawialną kadencję. Członkowie MKOl wybrani w latach 1967-1999 pełnią tę funkcję maksymalnie do 80. roku życia, a wybrani po roku 1999 do 70. roku życia. Spośród wybranych członków znajdują się przedstawiciele następujących grup:

członkowie, których członkostwo nie jest związane z żadną określoną funkcją lub urzędem, ich ogólna liczba nie może przekroczyć 70; może być tylko jeden członek tego rodzaju z danego kraju
członkowie będącymi aktywnymi zawodnikami, ich ogólna liczba nie może przekroczyć 15;
Prezydenci lub osoby pełniące kierownicze rolę wykonawcze w Międzynarodowych Federacjach, stowarzyszeniach Międzynarodowych Federacji lub innych organizacjach uznanych przez MKOl, ich ogólna liczba nie może przekroczyć 15;
Prezydenci lub osoby pełniące kierownicze rolę wykonawcze w Narodowych Komitetach Olimpijskich, czy też światowych, kontynentalnych stowarzyszeniach Narodowych Komitetów Olimpijskich, ich ogólna liczba członków MKOl nie może przekroczyć 15; w MKOl może być tylko jeden członek tego rodzaju z danego krajuMKOl przyjmuje swoich nowych członków na ceremonii, podczas której deklarują wypełniać swoje obowiązki składając następujące przyrzeczenie: „Przyjmując zaszczyt członka Międzynarodowego Komitetu Olimpijskiego i deklarując, że jestem świadomy obowiązków z tego wynikających, zobowiązuję się jak najlepiej służyć Ruchowi Olimpijskiemu; zobowiązuję się szanować/zapewniać poszanowanie dla wszystkich postanowień Karty Olimpijskiej i decyzji Międzynarodowego Komitetu Olimpijskiego, które uznaję za niepodlegające żadnemu kwestionowaniu z mojej strony; zobowiązuję się postępować zgodnie z Kodeksem Etycznym; zobowiązuję się nie poddawać się jakimkolwiek formom wpływów politycznych lub komercyjnych oraz nie ulegać jakimkolwiek uprzedzeniom rasowym lub religijnymi; zobowiązuję się walczyć ze wszystkimi innymi formami dyskryminacji; zobowiązuję się w każdych okolicznościach propagować interesy Międzynarodowego Komitetu Olimpijskiego i Ruchu Olimpijskiego.”


== Dotychczasowi prezydenci MKOl ==
Na podstawie materiału źródłowego.

 Dimitrios Wikielas (1894–1896)
 Pierre de Coubertin (1896–1925)
 Godefroy de Blonay (p.o., 1916–1919)
 Henri de Baillet-Latour (1925–1942)
 Sigfrid Edström (p.o., 1942–1946)
 Sigfrid Edström (1946–1952)
 Avery Brundage (1952–1972)
 Michael Killanin (1972–1980)
 Juan Antonio Samaranch (1980–2001)
 Jacques Rogge (2001–2013)
 Thomas Bach (od 2013)


== Polscy członkowie MKOl ==
Stefan Lubomirski (1921–1922)
Kazimierz Lubomirski (1922–1930)
Ignacy Matuszewski (1928–1946)
Stanisław Rouppert (1931–1945)
Jerzy Loth (1948–1961)
Włodzimierz Reczek (1960–1997)
Irena Szewińska (1998–2018)
Maja Włoszczowska (2021-obecnie)


== Reprezentacje ==
Lista narodowych komitetów olimpijskich, zrzeszonych w MKOl


== Zobacz też ==
Stowarzyszenie Europejskich Komitetów Olimpijskich
Polski Komitet Olimpijski
Muzeum Olimpijskie
Centrum Studiów Olimpijskich w Lozannie
Międzynarodowa Akademia Olimpijska
Traktat z Nairobi


== Uwagi ==


== Przypisy ==


== Linki zewnętrzne ==
Międzynarodowy Komitet Olimpijski (ang.)
Karta Olimpijska