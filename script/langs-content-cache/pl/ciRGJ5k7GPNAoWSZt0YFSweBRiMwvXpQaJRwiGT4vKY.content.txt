revision: 67698852
title: Dani Abalo
url: https://pl.wikipedia.org/wiki/Dani_Abalo


---

Daniel Abalo Paulos (ur. 29 września 1987 w Vilagarcía de Arousa) – hiszpański piłkarz grający na pozycji pomocnika w Cartagenie.


== Kariera piłkarska ==
Jako junior występował w Vilagarcía SD i Juventud Cambados, następnie trafił do Celty Vigo. Początkowo (2005–2008) występował w grającej w trzeciej lidze hiszpańskiej drugiej drużynie tego klubu. W sezonie 2006/2007 zadebiutował w pierwszym zespole – 3 grudnia 2006 wystąpił w meczu Primera División z RCD Mallorca (2:2), w którym w 78. minucie zmienił Jorge Larenę (był to jego jedyny występ w hiszpańskiej ekstraklasie). Od sezonu 2008/2009 regularnie grał w pierwszej drużynie Celty, występującej w Segunda División. W sezonie 2010/2011, w którego sezonie zasadniczym rozegrał 33 mecze i strzelił trzy gole, wystąpił również w dwóch spotkaniach fazy play-off o awans do Primera División z Granadą (1:0; 0:1, k. 4:5). Miejsce w składzie Celty stracił w sezonie 2011/2012. W pierwszej połowie 2012 przebywał na wypożyczeniu w Gimnàstiku Tarragona, w którego barwach rozegrał 17 meczów w drugiej lidze. W pierwszej połowie 2013 wypożyczony był do SC Beira-Mar – wystąpił w ośmiu meczach portugalskiej ekstraklasy, strzelając dwa gole: 5 maja 2013 w spotkaniu z CS Marítimo (4:2) i 11 maja 2013 w meczu z Estoril Praia (1:2).
W latach 2013–2015 był graczem Łudogorca Razgrad, z którym zdobył dwa mistrzostwa Bułgarii, puchar kraju i superpuchar. W bułgarskiej ekstraklasie rozegrał 54 mecze, w których strzelił 13 bramek. W sezonie 2013/2014 wystąpił w czterech meczach fazy grupowej Ligi Europy, zdobywając bramkę w rozegranym 12 grudnia 2013 spotkaniu z Dinamem Zagrzeb (2:1). W sezonie 2014/2015 rozegrał sześć meczów w fazie grupowej Ligi Mistrzów (w tym pięć w podstawowym składzie), zdobywając dwa gole: 16 września 2014 w przegranym spotkaniu z Liverpoolem (1:2) i 26 listopada 2014 w zremisowanym meczu rewanżowym z angielską drużyną (2:2).
Od sierpnia 2015 do stycznia 2016 występował w tureckim Sivassporze. W Süper Lig rozegrał w tym czasie 11 meczów i zdobył bramkę w rozegranym 23 sierpnia 2015 spotkaniu z Eskişehirsporem (2:4). Wystąpił ponadto w jednym meczu pucharu kraju. W styczniu 2016 podpisał półroczny kontrakt z drugoligowym hiszpańskim Deportivo Alavés, w barwach którego rozegrał w drugiej części sezonu 2015/2016 siedem meczów.
Na początku września 2016 przeszedł na zasadzie wolnego transferu do Korony Kielce, z którą podpisał dwuletni kontrakt. W Ekstraklasie zadebiutował 10 września 2016 w wygranym meczu z Arką Gdynia (1:0), w którym w 82. minucie zmienił Miguela Palankę. Pierwszego gola w najwyższej polskiej klasie rozgrywkowej zdobył 17 października 2016 w przegranym spotkaniu ze Śląskiem Wrocław (1:2). Sezon 2016/2017 zakończył z 21 meczami i jednym golem na koncie. W czerwcu 2017 został wystawiony przez kielecki klub na listę transferową, jednak nie odszedł z zespołu. W inaugurującym sezon 2017/2018 spotkaniu z Zagłębiem Lubin (0:1), rozegranym 17 lipca 2017, wystąpił w podstawowym składzie – na początku meczu złamał obojczyk, co wykluczyło go z gry na co najmniej dwa miesiące. 31 sierpnia 2017 rozwiązał za porozumieniem stron kontrakt z Koroną.


== Statystyki ==


== Sukcesy ==
Łudogorec RazgradMistrzostwo Bułgarii: 2013/2014, 2014/2015
Puchar Bułgarii: 2013/2014
Superpuchar Bułgarii: 2014Deportivo AlavésSegunda División: 2015/2016


== Przypisy ==


== Bibliografia ==
Dani Abalo w bazie 90minut.pl. [dostęp 2017-08-31].
Dani Abalo w bazie BDFutbol. (ang.). [dostęp 2017-08-31].
Dani Abalo, [w:] baza Transfermarkt (zawodnicy) [online] [dostęp 2020-11-24] .