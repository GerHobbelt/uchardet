revision: 70777039
title: John Wick 4
url: https://pl.wikipedia.org/wiki/John_Wick_4


---

John Wick 4 (ang. John Wick: Chapter 4, JW4) – amerykański thriller neo-noir z 2023 roku, wyreżyserowany przez Chada Stahelskiego i napisany przez Shaya Hattena i Michaela Fincha. Kontynuacja Johna Wicka 3 z 2019 roku, a także czwarta część serii filmów John Wick. W roli tytułowej wystąpił Keanu Reeves, obok niego wystąpili m.in. Donnie Yen, Bill Skarsgård, Laurence Fishburne, Hiroyuki Sanada, Lance Reddick (który zmarł przed premierą filmu), Rina Sawayama, Scott Adkins, Natalia Tena i Ian McShane. W filmie John Wick postanawia zemścić się na Wysokim Stole i na tych, którzy zostawili go na pewną śmierć.
Prace nad czwartym filmem Johna Wicka zostały potwierdzone 20 maja 2019 roku, przed premierą poprzednika; zostało to oficjalnie ogłoszone przez Lionsgate w maju 2019 roku, które również potwierdziło powrót Reevesa. Jest to pierwszy film z serii, który nie został napisany przez twórcę serii, Dereka Kolstada, lecz przez Hattena zatrudnionego w maju 2020 roku, a następnie Fincha w marcu 2021 roku, aby dokończył scenariusz. Większość nowej i powracającej obsady została potwierdzona od czerwcu do sierpnia 2021 roku. Główne zdjęcia kręcono od czerwca do października tego samego roku, w Berlinie, Paryżu, Osace i Nowym Jorku.
Dystrybuowany przez Lionsgate i Summit Entertainment. Pierwotnie miał pojawić się w kinach 21 maja 2021 roku, lecz został opóźniony z powodu pandemii COVID-19 i zobowiązań Reevesa w The Matrix Resurrections (2021); następnie miał pojawić się 27 maja 2022 roku, ale znów został przesunięty. Film zadebiutował na Leicester Square w Londynie 6 marca 2023 roku. Światowa premiera miała miejsce 24 marca 2023 roku, m.in. w Stanach Zjednoczonych i Polsce. Film otrzymał pozytywne recenzje od krytyków, którzy chwalili walory produkcyjne, zdjęcia, styl wizualny, ścieżkę dźwiękową, sekwencje akcji i występy obsady, choć niektórzy ubolewali nad jego długością. Zarobił 432 miliony dolarów na całym świecie, stając się najbardziej dochodowym filmem z serii.


== Fabuła ==
John Wick odkrywa drogę do pokonania Wysokiego Stołu i podróżuje między Nowym Jorkiem, Paryżem, Osaką i Berlinem. Zanim jednak zdobędzie wolność, Wick musi zmierzyć się z nowym wrogiem, korzystając z potężnych sojuszy na całym świecie oraz sił, które zmieniają starych przyjaciół we wrogów.


== Obsada ==
Keanu Reeves – John Wick / Jardani Jovonovich, profesjonalny zabójca, który stał się legendą w kryminalnym półświatku, lecz jest ścigany przez rządzący nim Wysoki Stół
Donnie Yen – Caine, niewidomy zabójca pracujący dla Wysokiego Stołu i przyjaciel Johna, który zostaje zmuszony do powrotu z emerytury, aby zabić Wicka i zapewnić bezpieczeństwo swojej córce
Bill Skarsgård – markiz Vincent Bisset de Gramont, wyznaczony przez Wysoki Stół, by bez względu na wszystko zniszczyć Johna
Laurence Fishburne – Król Bowery, szef podziemnej przestępczości, który został okaleczony na rozkaz Wysokiego Stołu i sponsoruje działania Johna
Hiroyuki Sanada – Koji Shimazu (jap. 島津浩司), menedżer hotelu Continental w Osace oraz stary przyjaciel Johna i Caine'a
Shamier Anderson – Tropiciel (ang. The Tracker) / Nikt (ang. Mr. Nobody), łowca nagród, który chce zgarnąć jak najwyższą nagrodę za głowę Johna
Lance Reddick – Charon, konsjerż w hotelu Continental w Nowym Jorku
Rina Sawayama – Akira, córka Kojiego i konsjerż w hotelu Continental w Osace
Scott Adkins – Killa Harkan, niemiecki mafiozo
Clancy Brown – Posłaniec (ang. The Harbinger), wysoki rangą agent Wysokiego Stołu, służący jako mediator w konflikcie między Johnem a markizem
Natalia Tena – Katia, przybrana siostra Johna i głowa Ruskiej Romy
Marko Zaror – Chidi, prawa ręka markiza de Gramonta
Ian McShane – Winston Scott, menedżer hotelu Continental w Nowym Jorku i przyjaciel Johna
George Georgiou – Starszy (ang. The Elder), „Człowiek ponad (wysokim) stołem”. Georgiou zastąpił Saïda Taghmaoui, który wcielił we wcześniejszego Starszego w filmie John Wick 3 (2019)
Bridget Moynahan – Helen Wick, zmarła żona JohnaSven Marquardt, niesławny niemiecki „bramkarz”, pojawił się jako członek Ruskiej Romy o imieniu Klaus. Emerytowany zapaśnik sumo Yoshinori Tashiro pojawił się jako jeden ze strażników Hotelu Continental w Osace.


== Produkcja ==


=== Rozwój projektu ===

W grudniu 2018 roku reżyser Chad Stahelski był otwarty na nakręcenie kolejnego filmu, pod warunkiem, że widzom spodoba się część trzecia. 14 maja 2019 roku, przed wydaniem John Wick: Chapter 3 – Parabellum, Stahelski potwierdził w wątku „Ask Me Anything” w serwisie Reddit, że odbyła się dyskusja na temat kolejnego filmu i że będzie zaangażowany w projekt, jeśli trzecia część odniesie sukces. Pomimo tego ogłoszenia nie potwierdzono, czy Keanu Reeves powróci do swojej roli. Jednak jak potem stwierdził w wywiadzie dla GQ, że będzie odgrywał swoją rolę tak długo, jak publiczność będzie tego chciała, mówiąc: „O ile moje nogi mnie poniosą tak daleko, jak chce tego publiczność”.
20 maja 2019 roku, podczas tygodnia otwarcia trzeciej części Wicka wytwórnia Lionsgate ogłosiła, że trwają już prace nad czwartym filmem. Osoby, które otrzymywały wiadomości tekstowe „Johna Wicka” z Lionsgate, otrzymały wiadomości o sequelu w mowie zabójców: „Służyłeś. Będziesz służył. John Wick: Chapter 4 nadchodzi – 21 maja 2021”; jego premiera początkowo miała mieć miejsce tego samego dnia, co premiera czwartej części Matrixa, w której również wystąpił Keanu Reeves. 
21 maja 2019 Stahelski w wywiadzie dla IndieWire, drocząc się stwierdził, że Wick nie zakończy czwartego filmu „szczęśliwym zakończeniem”, mówiąc: „John może przeżyć całe to (przekleństwo), ale na końcu nie ma szczęśliwego zakończenia. Nie ma dokąd pójść. Szczerze, rzucam ci wyzwanie właśnie teraz, oto pytanie do ciebie: Jak chcesz, żebym to zakończył? Myślisz, że odjedzie w (przekleństwo) zachód słońca? Zabił 300 (przekleństwo) ludzi, po prostu [odejdzie] i wszystko w porządku? Po prostu zakocha się? Jeśli jesteś tym (przekleństwo) facetem (...) to jak skończy się jego dzień? Ma przerąbane do końca życia. To tylko kwestia czasu”. Dodatkowo Stahelski opowiedział o losie Winstona w czwartym filmie, mówiąc: „Chciał go zastrzelić. Czy chciał go zabić? To jest otwarte na interpretację. Możesz wziąć to na jeden z dwóch sposobów i właśnie w John Wick 4 odpowiemy na niektóre z pytań bez odpowiedzi". W czerwcu 2019 roku Stahelski ujawnił, że między trzecią a czwartą częścią nastąpi skok w czasie, ponieważ pierwsze trzy filmy rozgrywają się w ciągu miesiąca i w tym czasie John Wick „został doprowadzony do granic możliwości, jak to tylko możliwe”. 
Pod koniec kwietnia 2020 roku podczas wywiadu z Colliderem Chad Stahelski powiedział, że film najprawdopodobniej nie doczeka się wydania w 2021 roku, ze względu na jego zaangażowanie w Matrix 4. 1 maja 2020 IndieWire ujawniło, że wyniku pandemii COVID-19 oraz zobowiązań Reevesa w Matrix 4 premiera filmu została przesunięta na 27 maja 2022 roku. Stachelski powiedział, że Matrix miał zaledwie cztery tygodnie, kiedy to wszystko się wydarzyło. Tak więc Keanu musi dokończyć swoje zobowiązanie do „Matrixa”, co jest wielką sprawą i myślę, że prawdopodobnie zajmie mu to do końca roku. Następnie musimy przejść do trybu przygotowań i wtedy zaczynamy. A więc data wydania... kto wie w tej chwili”. Miejsce Johna Wicka 4 zajął film Spirala: Nowy rozdział serii Piła. Następnie w sierpniu tego samego roku dyrektor generalny Lionsgate Jon Feltheimer, że w produkcji znajdował się również piąty film, który miał być kręcony równocześnie z czwartą częścią, jednak w marcu 2021 roku wytwórnia zdecydowała się opóźnić produkcję piątego filmu.
W marcu 2021 roku serwis Collider podał, że w Berlinie rozpoczęła się preprodukcja filmu. Z kolei 28 czerwca 2021 w Paryżu i Berlinie oficjalnie rozpoczęła się produkcja filmu.
29 września 2021 roku Keanu Reeves w wywiadzie dla CinemaBlend opowiedział trochę o scenach z filmu, a jedną z nich ma być walka podczas ruchu ulicznego, podczas której dojdzie do wypadków i strzelanin; jak sam stwierdził: „Są [sceny] zabawne. Są intensywne. Idziemy na to. Jest naprawdę niesamowita akcja Johna Wicka i nowe postacie. Naprawdę fajnie było ponownie grać tę rolę i opowiadać tę historię. Wiesz, pojawiają się nowe postacie i otwieramy świat. W tej chwili kręcimy szaloną scenę walki w środku ruchu ulicznego. Więc są wypadki samochodowe, strzelaniny”.
9 listopada 2021 roku podano, że zakończono zdjęcia do filmu, w wyniku czego przeszedł do fazy postprodukcji. Ponadto z okazji zakończenia zdjęć osoby z ekipy produkcyjnej otrzymały prezenty, na których widnieje nowe logo filmu wraz z podtytułem: John Wick 4: Hagakure; Hagakure znane również jako The Book of the Samurai odnosi się do tekstów Yamamoto Tsunetomo, które służą jako duchowy i praktyczny przewodnik dla japońskich wojowników. 22 grudnia 2021 roku Deadline podał, że data premiery filmu została przesunięta z 27 maja 2022 na końcówkę maja 2023 roku. Powodem kolejnego przesunięcia czwartej części była pandemia COVID-19, konieczność dalszych zdjęć, które będą realizowane w Japonii, oraz uniknięcie konkurencji ze strony filmu Top Gun: Maverick, który również miał mieć premierę 27 maja 2022 roku (po wielokrotnych przesunięciach).
2 maja 2022 roku Stahelski w wywiadzie dla Collidera stwierdził, że „rozdział 4 jest dobrą kontynuacją wszystkich poprzednich filmów i ma do niego pewne zakończenie, co jest świetne. Przedstawiamy wiele nowych postaci, które mają dużo do powiedzenia o Johnie Wicku z perspektywy jego przeszłości i teraźniejszych wydarzeń. Myślę, że opiera się na braterstwie, nadziei. Na tym polegałoby życie kogoś takiego jak John, który jest w kryzysie egzystencjalnym i myślę, że jest to fajna część filmu. Tak to się kończy, jest to dobre zakończenie emocjonalnego wątku, który mieliśmy”. Reżyser wypowiedział się także na temat scen akcji w filmie, mówiąc: „Keanu ma kilka nowych zestawów umiejętności, co jest dobre. Ma kilka nowych rekwizytów, które są świetne. Mieliśmy szczęście, że wylądowaliśmy w kilku bardzo interesujących zespołach kaskaderskich z całego świata. Każda ekipa kaskaderów – japońska, francuska, bułgarska – dodaje do scen akcji swój unikalny styl. To pomaga nam zmienić trochę sceny akcji. Kiedy zbierasz różnych ekspertów z różnymi sztukami walki, to zmusza nas do zaadaptowania tego do choreografii, aby pokazać inne rzeczy. To zabawne”.
10 sierpnia 2022 roku w wywiadzie dla Collidera Stahelski powiedział, że John Wick 4 będzie najdłuższym filmem z serii oraz opowiedział na jakim etapie jest praca nad filme: „Jesteśmy w końcowym etapie montowania finalnej wersji filmu, potem dojdą jeszcze efekty wizualne i muzyka. Już teraz jest to najdłuższy okres postprodukcji, w jakim uczestniczyłem. Bardzo podoba nam się muzyka, jaką mamy do tej pory, lecz Tyler Bates jeszcze komponuje muzykę do większych sekwencji. Efekty wizualne będą tworzone przez resztę roku, jednak jesteśmy już blisko ukończenia filmu. Do zmontowania zostało jeszcze kilka minut. Większość sekwencji została ukończona, a film w zasadzie jest gotowy. Prawdopodobnie poprawki zajmą nam jeszcze z kilka tygodni, a potem zamykamy montaż i zajmujemy się muzyką, dźwiękiem i efektami”.
Na początku grudnia 2022 roku podczas Comic Con Experience w Brazylii Keanu Reeves stwierdził, że „jeśli chodzi o akcję, to John Wick 4 jest najtrudniejszym filmem, jaki w życiu zrobiłem. (...) Wiele osób idzie do kina na tego typu produkcje, aby czerpać rozrywkę ze spektakularnych sekwencji. Tym razem jest naprawdę wiele osób, które będą chciały dorwać Wicka”. Z kolei Chad Stahelski powiedział, czym inspirował się przy tworzeniu filmu: „Jestem wielkim fanem filmów chanbara – filmów o walce na miecze, filmów o samurajach – od Harakiri do Siedmiu samurajów. Mogę dosłownie wymienić wszystkie 26 części Zatōichiego, a także seriale telewizyjne! Więc oczywiście to ogromny wpływ. Ten [film] ma w sobie bardzo japoński motyw. Chodzi o pewien kodeks, czy to przyjaźni, czy sztuki życia. Nawet jeśli w każdym z filmów są źli ludzie, istnieje kodeks”.
Na początku lutego 2023 roku podano, że Donnie Yen miał wpływ na choreografię walk w filmie, co było chwalone przez reżysera Chada Stahelskiego i reżysera drugiego planu Scotta Rogersa, według których wkład Yena w tworzenie scen akcji był duży i bezcenny. Rogers stwierdził, że: „On nie jest aktorem, którego trzeba trenować do każdej konkretnej walki. Jest świetnym aktorem, który jest również wyszkolonym wojownikiem. Jego umiejętność ulepszania choreografii dzięki własnej kreatywności jest na światowym poziomie. Kiedy dodasz do tego wiele lat treningu Keanu Reevesa do Johna Wicka, wychodzi coś wyjątkowego”. Ponadto Stahelski wyjawił, że postać Yena początkowo miała być zupełnie inna. Miał być niewidomym szermierzem inspirowanym Zatōichim. To Yen przekonał go, że nie chce być starym facetem z laską, ale fajnym gościem w garniturze, bo to świat Johna Wicka i musi być garnitur. Sam aktor inspirował się Brucem Lee w garniturze i Ah Jongiem z filmu Płatny morderca z 1989 roku. Z kolei postać grana przez Adkinsa wymagała noszenia grubego garnituru, więc swój styl walki zapożyczył od Mike'a Tysona.


=== Scenariusz ===
W kwietniu 2020 roku podczas wywiadu z Colliderem Stahelski ujawnił, że do filmu napisano 100–stronicowy „skrypt” (częściowy scenariusz/zarys części). W maju 2020 roku do napisania scenariusza zatrudniono Shay'a Hattena. W lutym 2021 roku Stahelski zaprosił Ricky'ego Stauba i Dana Walsera do napisania scenariusza po tym, jak był pod wrażeniem ich filmu pt. Kowboj na betonowej prerii (2020). Z kolei w marcu tego samego roku obowiązki scenarzysty zostały przekazane Michaelowi Finchowi, będącemu m.in. scenarzystą filmu Predators. Ponadto w marcu tegoż roku Collider poinformował, że nad scenariuszem pracowało wiele osób, w tym twórca serii Derek Kolstad, jednak wytwórnia Lionsgate zdecydowała się odsunąć go od projektu.
W wywiadzie dla magazynu Looper Finch stwierdził, że było kilka innych filmów, które wpłynęły na jego twórczość, stwierdzając: „Wiele z tego zaczyna się od inspiracji Chada innymi filmami i gatunkami filmowymi, w tym Pewnego razu na Dzikim Zachodzie, Dobry, zły i brzydki, Bullitt, Brudny Harry czy Zatōichi”. Rola niewidomego zabójcy granego przez Donniego Yena nawiązuje do niewidomego szermierza z japońskiej serii filmów skupiających się na postaci Zatoichiego. Imię postaci Killi Harkana jest nawiązaniem do mieszkającego w Berlinie tureckiego rapera o pseudonimie Killa Hakan.


=== Casting ===

W kwietniu 2019 roku Keanu Reeves stwierdził, że będzie zaangażowany w Johna Wicka tak długo, jak filmy będą odnosić sukces, w wyniku czego powróci do swojej roli w czwartej i piątej części. 27 maja 2021 podano, że do ekipy dołączyła japońsko–brytyjska piosenkarka Rina Sawayama, która zagra postać o imieniu Akira; została wybrana ze względu na rolę wymagającą znajomości choreografii, a ponadto Stahelski widział jej teledyski do utworów „XS” i „Bad Friend”, które przedstawiały odpowiednio taniec i walkę.
W czerwcu 2021 do obsady dołączyli Shamier Anderson i Bill Skarsgård oraz chiński aktor Donnie Yen (Ip Man), który zagra „starego przyjaciela Johna Wicka, z którym łączy go wspólna historia i wspólni wrogowie”. 10 czerwca 2021 roku potwierdzono, że Laurence Fishburne ponownie wcieli się w Króla Bowery. Następnie 17 czerwca podano, że do obsady dołączył japoński aktor Hiroyuki Sanada (Westworld, 47 roninów), który wcieli w postać o imieniu Shimazu i ma być jednym z kluczowych bohaterów filmu; Sanada początkowo miał odegrać rolę Zero w John Wick 3, ale zrezygnował na rzecz pojawienia się w Avengers: Koniec gry. 29 czerwca 2021 poinformowano, że do obsady dołączył Scott Adkins (seria Champion). 
Na początku lipca 2021 roku Lance Reddick potwierdził, że ponownie wcieli się w rolę Charona. 13 lipca 2021 podano, że do filmu zaangażowano chilijskiego aktora Marko Zarora (Battle Angel Alita), który zagra „jednego z głównych prześladowców Wicka”. Dwa dni później potwierdzono, że Ian McShane powróci w czwartej części jako Winston. 9 sierpnia 2021 roku podano, że do obsady dołączył aktor Clancy Brown (Nieśmiertelny). 11 listopada 2022 roku podano, że udział w filmie weźmie także Natalia Tena, z kolei George Georgiou zastąpił Saïda Taghmaoui w roli Starszego (ang. The Elder).
Ponadto w połowie czerwca 2021 roku serwis The Illumenerdi podał, że do obsady miał dołączyć również Wesley Snipes, który negocjował z wytwórnią Lionsgate drugoplanową rolę „znawcy walki mieczem”. Dzień później Borys Kit z The Hollywood Reporter stwierdził, że aktor jednak nie wystąpi w filmie, ponieważ nie udało się dojść stronom do porozumienia. 2 lutego 2022 roku Halle Berry w wywiadzie dla IGN potwierdziła, że „Sofia nie pojawi się w najnowszym filmie z serii John Wick. Jednak jest szansa na jej własny film. Tak więc Sofia może nie wrócić w Johnie Wicku 4, ale zajmie się własnymi sprawami”.


=== Scenografia i dobór broni ===
Większość broni użytej w filmie została wybrana z zapasów firm zajmujących się projektowaniem broni na zamówienie oraz tych, które istniały jeszcze przed rozpoczęciem zdjęć. De Gramont nominuje niechętnego Caine'a do walki w jego miejsce w pojedynku przy użyciu ulepszonych XX-wiecznych Thompson/Center Contenders w scenie wschodu słońca w Sacré-Cœur. Król Bowery, kiedy przybywa do Paryża, wręcza Johnowi niestandardowy 21-nabojowy pistolet Pit Viper wyprodukowany przez TTI.
Na początku filmu postać Caine'a trzyma drogi złoty zegarek od jubilera Carl F. Bucherer z portretem córki wewnątrz złotej pokrywy zamknięcia koperty.


=== Zdjęcia ===

Kiedy ogłoszono czwarty film w grudniu 2019 roku, Keanu Reeves rozpoczął szkolenie z bronią palną (tzw. gun fu) w pobliżu Los Angeles, przygotowując się do kręcenia Johna Wicka 4 i Matrix Zmartwychwstania. W ciągu dwunastotygodniowego okresu przygotowawczego nauczył się również używania nunczako, driftu muskularnymi samochodami oraz innych umiejętności w judo i ju-jitsu. 
Zdjęcia do filmu miały rozpocząć się w czerwcu 2021 roku w Berlinie i Paryżu, gdzie miało powstać większość zdjęć; dodatkowe lokalizacje filmowania obejmowały również Japonię i Nowy Jork. 28 czerwca tegoż roku oficjalnie rozpoczęto zdjęcia z operatorem Danem Laustsenem, które odbywały się głównie w Studiu Babelsberg w Poczdamie i Paryżu; budżet filmu wyniósł 100 milionów dolarów. Nagrania w Berlinie obejmowały m.in. Gendarmenmarkt, Kościół Najświętszego Serca Jezusowego, Bramę Brandenburską, elektrownię i Międzynarodowe Centrum Kongresowe. Następnie zdjęcia zostały przeniesione do Paryża z dwutygodniowym opóźnieniem, gdzie kręcenie odbywało się między 1 października a 5 listopada. Lokalizacje filmowe w stolicy Francji obejmowały atrakcje turystyczne, takie jak Bazylikę Sacré-Cœur, Łuk Triumfalny, Luwr, Wieżę Eiffla i Opérę Garnier, Ogród Luksemburski i Kościół Saint Eustache. Pościg na centralnym Place Charles-de-Gaulle został faktycznie sfilmowany na nieużywanym lotnisku Berlin-Tegel, ponieważ nie uzyskano pozwolenia na filmowanie ronda. Kilka francuskich ekip produkcyjnych opisało później zdjęcia w Paryżu jako „piekło”, ponieważ z powodu dwutygodniowego opóźnienia w kręceniu zdjęć w Niemczech Stahelski miał mniej czasu na rozpoznanie miasta, w wyniku czego improwizował i zmieniał lokalizacje w ostatniej chwili, co utrudniało komunikację z lokalnymi władzami i logistykę. Kolejne nagrania wykonano również w Wadi Rum, Tokio, Osace i Utah. Pod koniec sierpnia 2021 roku Lionsgate podczas panelu na CinemaCon podało, że John Wick 4 był wówczas kręcony w trzech krajach: Japonii, Niemczech i Francji. Zdjęcia do filmu trwały ok. pięć miesięcy, a 9 listopada 2021 roku zostały oficjalnie zakończone. Dodatkowe zdjęcia odbyły się w lutym 2022 roku w Nowym Jorku, w tym w Four Freedoms Park na Roosevelt Island. Operator Laustsen stwierdził, że kręcił w nocy łącznie przez 18 tygodni. 
Na początku 2021 roku Chad Stahelski w wywiadzie dla The Hollywood Reporter powiedział, że przy tworzeniu Johna Wicka 4 wykorzystał niewykorzystane elementy i sekwencje akcji, które nie znalazły się w trzecim filmie. Stwierdził również, że czerpał inspirację m.in. z filmów samurajskich Sergio Leone i thrillera akcji Wojownicy. Ponadprzeciętną część budżetu, szacowaną na 90 milionów dolarów, przeznaczono na próby scen akcji z ekipami kaskaderskimi i kamerzystami w fazie przedprodukcyjnej, co oznaczało, że późniejsze zdjęcia można było ukończyć znacznie szybciej. Zdjęcia pod Łukiem Triumfalnym odbyły się w ciągu dwóch tygodni, ale wymagały czterech miesięcy przygotowań. Filmowanie na schodkowej ulicy Rue Chappe w pobliżu Sacré-Cœur odbyło się w ciągu pięciu dni, podczas gdy pojedyncze sceny ze strzelbą Dragons Breath zostały nakręcone tylko jednym ujęciem, a efekty wizualne zostały dodane w postprodukcji. Podczas kręcenia filmu wykorzystano łącznie pięć wyszkolonych psów, które ściśle współpracowały z zespołami kaskaderskimi, które zmieniały się w zależności od lokalizacji, oraz konie policyjne w Jordanii. W trakcie produkcji zniszczono ok. 45 samochodów. Jedna ze scen w filmie, w formie jednego długiego ujęcia z lotu ptaka, została zainspirowana niezależną grą z 2019 roku pt. The Hong Kong Massacre.
Stahelski opisał dłuższą wersję Johna Wicka 4, która trwała 225 minut, jako „przesadzoną”, ponieważ rozbudowane budowanie świata tytułowego bohatera i wprowadzenie nowych postaci wydłużyło ich czas na ekranie. Montażysta Nathan Orloff wykonał znaczące cięcia, skracając film do 169 minut.


=== Marketing ===
22 grudnia 2021 roku Lionsgate opublikowało krótki teaser, będący zapowiedzią czwartej części Johna Wicka z nową datą premiery. 25 kwietnia 2022 roku podczas wydarzenia CinemaCon w Las Vegas zaprezentowano pierwszy banner filmu. 21 czerwca 2022 roku Lionsgate opublikował pierwsze zdjęcie z JW4, z kolei dzień później podczas San Diego Comic-Con 2022 zaprezentowano pierwszy plakat oraz zwiastun filmu. W połowie listopada 2022 roku opublikowano pierwszy 2,5-minutowy zwiastun filmu, z kolei 16 lutego 2023 roku pojawił się 1,5-minutowy „finalny” zwiastun filmu.


== Muzyka ==

Podobnie jak w przypadku wszystkich trzech poprzednich części, za muzykę do filmu odpowiadali Tyler Bates i Joel J. Richard. Obaj ponownie mieszali wpływy filmów o sztukach walki i muzyki rockowej z syntezatorami, gitarami elektrycznymi i basami, nagranymi przez samych kompozytorów. Gil Sharone był perkusistą podczas sesji nagraniowych. Po raz pierwszy do stworzenia muzyki do Johna Wicka wykorzystano 72-osobową orkiestrę z Nashville, który poszerzyła tonalnie i harmonicznie estetykę klasycznego rocka. Obaj muzycy skomponowali łącznie ok. trzech godzin muzyki filmowej do Johna Wicka 4, czyli więcej niż do któregokolwiek z poprzednich filmów.
Ścieżka dźwiękowa składająca się z 35 utworów została wydana cyfrowo 24 marca 2023 roku przez Lakeshore Records. Album zawiera trzy utwory stworzone przez samego Tylera Batesa, które w przeciwieństwie do reszty muzyki EDM są bardziej w gatunku garage punk. Córka Batesa, Lola Colette, nagrała na potrzeby filmu nowoczesną wersję piosenki „Nowhere to Run” zespołu Martha and the Vandellas, wydanej po raz pierwszy w 1965 roku. Ponadto amerykański zespół metalcore'owy In This Moment wniósł do ścieżki dźwiękowej piosenkę „I Would Die for You”, a aktorka Rina Sawayama stworzyła utwór pt. „Eye for an Eye”, będący motywem przewodnim filmu; wydany jako singiel promujący dwa dni wcześniej. Album zawiera także utwory EDM takich artystów, jak Gesaffelstein czy Justice. Amerykański DJ Le Castle Vania, wieloletni współpracownik Batesa i Richarda, również przyczynił się do powstania poszczególnych utworów muzyki filmowej, lecz jego twórczość w dużej mierze składała się z remiksów utworów z Johna Wicka i Johna Wicka 2. Cztery z jego piosenek zostały wydane 31 marca 2023 roku jako osobna EP-ka zatytułowana Himmel und Hölle.


== Premiera ==
Początkowo wytwórnia Lionsgate oficjalnie ogłosiła czwarty film podczas tygodnia otwarcia Johna Wicka 3, z planowaną datą premiery na 21 maja 2021 roku, jednakże z powodu pandemii COVID-19 jego wydanie zostało przesunięte na 27 maja 2022 roku. Pod koniec grudnia 2021 data premiery filmu została przesunięta na 24 marca 2023 roku.
John Wick 4 zadebiutował 6 marca 2023 roku w Odeon Luxe Leicester Square w Londynie. Film znalazł się również w harmonogramie Festiwalu Filmowego SXSW, gdzie został wyświetlony 17 marca 2023 roku. Premiera w Stanach Zjednoczonych i Polsce odbyła się 24 marca 2023 roku. W Korei Południowej zostanie wydany 12 kwietnia 2023 roku.
W Rosji John Wick 4 doczekał się kinowej premiery pomimo inwazji na Ukrainę i związanego z tym wycofania się głównych hollywoodzkich wytwórni z rosyjskiego rynku filmowego. Prezes Lionsgate, Joe Drake, bronił tej decyzji, stwierdzając, że dystrybutor filmów, Unicorn Media Limited, nie był objęty międzynarodowymi sankcjami, w związku z czym chciano wypełnić istniejące kontrakty na emisję filmu w Rosji, które zostały zawarte przed rozpoczęciem wojny, jednakże na razie nie przewidywano zawierania nowych.


=== Media domowe ===
John Wick 4 zostanie wydany w wersji cyfrowej 23 maja 2023 roku, z kolei 13 czerwca 2023 roku pojawi się na Blu-ray, 4K UHD i DVD. 21 czerwca 2023 roku Stachelski potwierdził, że powstanie wersja reżyserska filmu, zawierająca ok. 10–15 min dodatkowego materiału, lecz zostanie wydana w bliżej nieokreślonym terminie.


== Odbiór ==


=== Box office ===
Według stanu na dzień 24 maja 2023 roku John Wick 4 zarobił 186,9 miliona dolarów w Stanach Zjednoczonych i Kanadzie oraz 245,4 miliona dolarów w pozostałych krajach, co dało łącznie 432,4 miliona dolarów. Tym samym stał się najbardziej dochodowym filmem z serii.
Przewidywano, że John Wick 4 zarobi 65–70 milionów dolarów brutto w Stanach Zjednoczonych i Kanadzie podczas weekendu otwarcia w 3855 kinach. Film zarobił 29,4 miliona dolarów pierwszego dnia, w tym 8,9 miliona dolarów podczas czwartkowych pokazów wieczornych, osiągając najlepszy wynik z serii. W kolejnych dniach suma przychodów wzrosła 73,8 miliona dolarów, dając filmowi pierwsze miejsce w box office i najlepszy weekend otwarcia filmu z serii John Wick. Był to również najlepszy weekend otwarcia filmu Lionsgate i rekord wśród filmów z ratingiem R, wydawanych od początku pandemii COVID-19 w marcu 2020 roku (wcześniejszym rekordzistą był Halloween zabija). Film osiągnął także drugi co do wielkości weekend otwarcia w momencie premiery, po Ant-Man i Osa: Kwantomania. W drugi weekend JW4 zarobił 28,3 miliona dolarów, odnotowując spadek o 61,6% i zajmując drugie miejsce za Dungeons & Dragons: Złodziejski honor, który miał swoją premierę. W trzeci weekend zarobił 14,6 miliona dolarów (spadek o 48% w stosunku do poprzedniego weekendu) w 3607 kinach, ponownie zajmując drugie miejsce, tym razem za Super Mario Bros. Film. W czwarty weekend film zarobił ok. 8 mln dolarów (spadek o 44%) w 3033 kinach i zajął trzecie miejsce, za Super Mario Bros. Film i Egzorcysta papieża. W piąty i szósty weekend JW4 zarobił odpowiednio 5,75 mln dolarów (spadek o 29%) oraz 5 mln dolarów (spadek o 23%).
Poza USA i Kanadą film zarobił 64 miliony dolarów na 71 rynkach w weekend otwarcia. W drugi weekend John Wick 4 zarobił 35 milionów dolarów w 75 krajach. Z kolei w trzeci weekend zarobił 21,5 miliona dolarów. W czwarty weekend film zarobił 18,6 miliona dolarów, w tym 5,9 miliona w Korei Południowej. W piąty, szósty i siódmy weekend film zarobił odpowiednio 13,5, 10,1 i 5,7 mln dolarów. Według stanu na 5 czerwca 2023 roku najbardziej dochodowymi terytoriami były Wielka Brytania (21,6 mln dolarów), Niemcy (20,7 mln dolarów), Australia (16,6 mln dolarów), Korea Południowa (15,2 mln dolarów), Meksyk (14,5 mln dolarów) i WNP (14,2 mln dolarów).
Według Monolith Films w weekend otwarcia film obejrzało niemal 158 tys. Polaków, było to najlepsze otwarcie w polskich kinach w marcu i jedno z najlepszych kinowych otwarć spośród filmów w 2023 roku. W drugi weekend film odnotował oglądalność na poziomie ok. 95 tys. osób. Do tej Johna Wicka 4 zobaczyło łącznie 310 981 osób. Według stanu na 22 maja 2023 roku JW4 zarobił w Polsce 2,66 miliona dolarów (11 1 mln zł).


=== Odbiór krytyków ===
Według agregatora recenzji Rotten Tomatoes 94% z 347 recenzji było pozytywnych, ze średnią oceną 8,1/10. Konsensus krytyków brzmiał: „John Wick 4 zawiera więcej wszystkiego - i sugeruje, że jeśli chodzi o dobrze ubranego Keanu Reevesa, który pokonuje swoich wrogów w zabójczo baletowym stylu, nigdy nie może być za dużo”. Z kolei Metacritic, który stosuje średnią ważoną, przyznał filmowi ocenę 78 na 100 na podstawie 58 krytyków, wskazując na „ogólnie pozytywne recenzje”. Ankietowani widzowie poprzez CinemaScore przyznali filmowi średnią ocenę „A” w skali od A+ do F, najlepszą z serii, podczas gdy ankietowani przez PostTrak przyznali mu 93% pozytywnych ocen, z czego 82% stwierdziło, że zdecydowanie poleciłoby film innym.
Według wczesnych reakcji po premierze w Londynie film spotkał się z uznaniem krytyków, którzy opisywali film jako epickie widowisko akcji, które usprawiedliwia czas trwania prawie trzech godzin. Większość recenzentów chwaliła stylizowane sekwencje akcji, występy obsady, fabułę i tempo widowiska, jednak niektórzy uważali, że film jest za długi; mimo to wielu krytyków uznało tę część za najlepszą z serii. Ponadto oprócz pracy kamery Dana Laustsena i wspaniałych scenografii, szczególnie chwalono obsadę, m.in Donniego Yena, Hiroyukiego Sanadę, Rinę Sawayamę i Marko Zarora, nawet jeśli historię czasami opisywano jako całkowicie nielogiczną.
Frank Scheck z The Hollywood Reporter pozytywnie ocenił film, nazywając go „większym, gorszym, odważniejszym, dłuższym i zawierającym prawie bardziej spektakularne scenografie, niż jeden film może wygodnie obsłużyć. Ten epicki film akcji praktycznie na nowo definiuje stawkę”. Tom Jorgensen z IGN przyznał filmowi ocenę 10/10, opisując go jako „nowoczesną epopeję” i „pękającą w szwach kreatywną, ekscytująco zainscenizowaną choreografią akcji i zdjęciami”, jednocześnie chwaląc występy Reevesa, Yena i Skarsgårda. 
Richard Roeper z Chicago Sun-Times przyznał filmowi trzy z czterech gwiazdek, pisząc: „Gdzieś w całkowicie niepotrzebnym, rozdętym czasie trwania Johna Wicka IV znajduje się genialny, okrojony, 100-minutowy klasyk samochodowego filmu akcji, gdzie zapierające dech w piersiach sekwencje akcji nie ciągną się tak długo, że stają się wręcz nudne”. Z kolei Richard Brody z The New Yorker był ambiwalentny co do większości filmu, ale stwierdził, że „przyprawiające o zawrót głowy, omdlałe, zawadiackie i sensacyjne” zakończenie sprawia, że reszta filmu „warta jest przeczekania”.
Charles Bramesco z The Guardian przyznał filmowi dwie z pięciu gwiazdek, pisząc: „Ci, którzy docenili oryginał za jego brutalną, muskularną zwinność, mają kolejną rzecz: ociężały, ogłupiający gargantuiczny film gotowy zabić wszystko oprócz swoich ulubieńców”. Recenzując film dla Consequence, Gregory Lawrence przyznał mu ocenę C+ i powiedziała: „Oglądanie Johna Wicka 4 czasami przypominało oglądanie ponadprzeciętnego montażu. Po ociężałych dwóch godzinach i 49 minutach wzrok natychmiast przyciągnie co przebija się przez hałas – a takich momentów jest mnóstwo. Ale „chwile” nie tworzą dobrze opowiedzianego „filmu”.


=== Nagrody ===


== Przyszłość ==


=== Kontynuacja ===
Keanu Reeves stwierdził, że będzie kontynuował tworzenie sequeli Johna Wicka, dopóki filmy będą odnosić sukces. Na początku sierpnia 2020 roku Lionsgate ogłosiło, że prace nad piątym filmem są w toku, a zdjęcia okresu zdjęciowego czwartego i piątego filmu będą połączone. Później jednak zrezygnowano z tego pomysłu i opóźniono zdjęcia do Johna Wicka 5. Na początku lutego 2023 roku Keanu Reeves stwierdził, że nie było gwarancji, że John Wick 5 powstanie, ponieważ wszystko zależało od odbioru publiczności. 
W marcu 2023 roku Stachelski w wywiadzie dla Slashfilm powiedział, że czwarta część może być jego ostatnim filmem z serii, ale dodał również, że jest otwarty na stworzenie Johna Wicka 5, ale być może będzie trzeba na niego trochę poczekać. Później w rozmowie z The Hollywood Reporter Stachelski stwierdził, że czwarta część jest jak na razie ostatnią: „Naszym zdaniem Keanu i ja na razie skończyliśmy. Damy Johnowi Wickowi odpocząć. Jestem pewien, że studio ma plan. Jeśli wszystkim się spodoba i zarobi obłędną kasę, to zastanowimy się. (...) Jeśli tym razem też tak będzie, to będziemy promować film w Japonii we wrześniu. Keanu i ja wybierzemy się w długą podróż do Tokio (...) i powiemy "Co myślisz?". Zamówimy dwie 20-letnie whisky i zapiszemy pomysły na serwetkach. Jeśli uznamy, że te pomysły mają ręce i nogi, to zrobimy film”.
Potencjalny piąty film nie był w planach jeszcze przed premierą czwartej części, częściowo z powodu śmierci Wicka. Stahelski powiedział, że powodem, dla którego on i Reeves porzucili plany kontynuacji, był ich sceptycyzm dotyczący zdolności „dostarczenia dwóch wyjątkowych doświadczeń”. Lionsgate początkowo sprzeciwiał się, aby postać Reevesa przeszła na emeryturę, ale ostatecznie zgodził się. Pomimo nalegań Stahelskiego i Reevesa, że Wick nie żyje, 28 marca 2023 roku prezes Lionsgate, Joe Drake, oficjalnie zasugerował możliwość powstania piątego filmu ze względu na rekordowe zarobki JW4. Stwierdził, że „piąta część serii John Wick wróciła na deskę kreślarską. Jest wola i otwartość. I z pewnością można zinterpretować to zakończenie na różne sposoby. Wszyscy zrobimy sobie tutaj mały odpoczynek, a potem zaczniemy zastanawiać się, czy istnieje wiarygodny sposób na dostanie się do piątki. Jednak nie ma gwarancji”. Na początku kwietnia 2023 roku Stahelski potwierdził, że jest otwarty na kontynuację. W maju 2023 roku na spotkaniu z akcjonariuszami potwierdzono, że Lionsgate pracuje nad piątym filmem Johna Wicka, jednak jest on na wczesnym etapie przygotowań.


=== Spin-offy ===
W listopadzie 2022 roku podano, że Reeves i Ian McShane powtórzą swoje role Johna Wicka i Winstona Scotta w nadchodzącym spin-offie Ballerina, w którym wystąpi Ana de Armas jako baletnica Rooney Brown, zastępując Unity Phelan z Parabellum; akcja filmu będzie miała miejsce między wydarzeniami z Johna Wicka 3 i 4. Tworzony był również spin-offowy serial telewizyjny zatytułowany The Continental, w którym pojawią się młodsze wersje kilku postaci z Johna Wicka. Ponadto Donnie Yen wyraził zainteresowanie spin-offem skupiającym się na jego postaci Caine'a. 


== Przypisy ==


== Dalsza lektura ==
Esther Zuckerman: A John Wick Action Scene, Step by Step. The New York Times, 2023-03-29. [dostęp 2023-04-02]. [zarchiwizowane z tego adresu]. ISSN 0362-4331. (ang.).
Tamera Jones: 'John Wick: Chapter 4's Director Chad Stahelski Talks New Characters, Locations & the Future of the Franchise. Collider, 2022-11-15. [dostęp 2023-04-02]. [zarchiwizowane z tego adresu]. (ang.).


== Linki zewnętrzne ==
John Wick 4 w bazie IMDb (ang.)
John Wick 4 w bazie Filmweb (pol.)