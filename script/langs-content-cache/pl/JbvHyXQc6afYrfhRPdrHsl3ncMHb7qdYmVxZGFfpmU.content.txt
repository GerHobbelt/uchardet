revision: 58833831
title: "olimpiada wiedzy o prawach cz\u0142owieka"
url: https://pl.wikipedia.org/wiki/Olimpiada_Wiedzy_o_Prawach_Cz%C5%82owieka


---

Olimpiada Wiedzy o Prawach Człowieka – ogólnopolska olimpiada przedmiotowa organizowana corocznie dla uczniów szkół ponadgimnazjalnych. Organizatorem zawodów jest Katedra Praw Człowieka Wydziału Prawa i Administracji UMK we współpracy z Towarzystwem Naukowym Organizacji i Kierownictwa „Dom Organizatora”. Przewodniczącym Komitetu Głównego Olimpiady jest prof. zw. dr hab. Tadeusz Jasudowicz. Od roku 2014 organizacja Olimpiady została wstrzymana.
Zawody podzielone są na 3 części:

etap szkolny – test pisemny (test wielokrotnego wyboru) oraz eliminacje ustne;
etap okręgowy – przygotowanie opinii prawnej (pisemne rozwiązanie kazusu prawnego) z zakresu prawa międzynarodowego publicznego (Międzynarodowego Paktu Praw Obywatelskich i Politycznych) oraz dla osób których prace zostały zakwalifikowane do dalszego etapu egzamin ustny przed komisją okręgową;
etap centralny – egzamin ustny przed izbami egzaminacyjnymi (oraz dla 10 najlepszych uczestników z poszczególnych izb – superfinał procesowy w postaci symulacji procesu przed Europejskim Trybunałem Praw Człowieka), który odbywa się na WPiA UMK w Toruniu.Uprawnienia wynikające z uzyskania statusu laureata, bądź finalisty są zróżnicowane w zależności od danej uczelni. Oprócz najwyższej oceny z przedmiotu wiedza o społeczeństwie laureaci i finaliści otrzymują maksymalną liczbę punktów z rekrutacji na liczne kierunki najbardziej prestiżowych uczelni w Polsce. Ponadto na mocy zarządzenia CKE finaliści i laureaci olimpiady (na etapie centralnym) otrzymują zwolnienie z matury z wiedzy o społeczeństwie (równoznaczne z uzyskaniem 100% z zakresu rozszerzonego).
Laureaci zapraszani są do udziału w letnim obozie Wioska olimpijska organizowanym przez Stowarzyszenie Naukowe Collegium Invisibile pod patronatem rektorów uniwersytetów Jagiellońskiego oraz Warszawskiego.


== Zakres programowy ==
Zgodnie z Regulaminem Olimpiady, od jej uczestników oczekuje się ugruntowanej i głębokiej wiedzy z zakresu:

Wiedzy o Społeczeństwie – pełnego programu;
Historii najnowszej – od zakończenia I wojny światowej;
Aktualnych procesów, problemów i wydarzeń w kraju, w Europie i w świecie, z elementarną umiejętnością ich prawnej interpretacji;
Praw człowieka i ich ochrony – nie ograniczającej się do programu szkolnego, a stopniowo pogłębianej i poszerzanej w miarę wzrostu szczebla zmagań olimpijskich.


== Tematy przewodnie Olimpiady ==
Co roku Olimpiada odbywa się pod hasłem: "Demokracja – Prawa człowieka – Rządy prawa". Dodatkowo każda edycja ma swój profil, związany z konkretną dziedziną ochrony praw człowieka.


== Przypisy ==


== Linki zewnętrzne ==
Oficjalna strona Olimpiady