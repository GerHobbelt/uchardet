revision: 70782021
title: "W\u0142odzimierz Konieczny"
url: https://pl.wikipedia.org/wiki/W%C5%82odzimierz_Konieczny


---

Włodzimierz Fryderyk Konieczny (ur. 26 lutego 1886 w Jarosławiu, zm. 5 lipca 1916 podczas bitwy o Polską Górę na Wołyniu) – polski rzeźbiarz, grafik, poeta, porucznik Legionów Polskich. 


== Życiorys ==
Uczęszczał na kursy do Szkoły Przemysłowej w Krakowie, po jej ukończeniu uczył się w Szkole Przemysłu Drzewnego w Zakopanem. Następnie rozpoczął studia na krakowskiej Akademii Sztuk Pięknych, rzeźby uczył go Konstanty Laszczka a grafiki i malarstwa Józef Pankiewicz. Dzięki otrzymanemu stypendium kontynuował naukę podczas rocznego pobytu w Paryżu. Po powrocie do Krakowa zaangażował się w organizację Warsztatów Krakowskich (razem z Wojciechem Jastrzębowskim), działał w Związku Walki Czynnej i Związku Strzeleckim. Był znany w krakowskim środowisku artystycznym, należał do Towarzystwa Artystów Polskich„ Sztuka”, utrzymywał przyjacielskie relacje ze Stanisławem Ignacym Witkiewiczem i Stefanem Żeromskim. Żeromski zadedykował mu później, w 1923 r., pracę pt. „Snobizm i postęp”. W 1914 Konieczny wstąpił do 1 pułku piechoty Legionów Polskich walczył nad Nidą. Przegrupowany do 5 pułku piechoty był dowódcą plutonu 6 kompanii II baonu. Awansował na dowódcę 4 kompanii, zginął podczas walk o Polską Górę pod Kostiuchnówką. Ciała nie odnaleziono, prawdopodobnie spoczywa anonimowo w mogile zbiorowej.


=== Pomnik Czynu Legionów w Radomiu ===
Przed śmiercią stacjonując na Wołyniu wyrzeźbił statuetkę legionisty, którą otrzymał w prezencie imieninowym 19 marca 1916 marszałek Józef Piłsudski. Włodzimierza Koniecznego pośmiertnie awansowano do stopnia kapitana i odznaczono Krzyżem Niepodległości oraz orderem Virtuti Militari V klasy. Gdy w Radomiu planowano upamiętnić Legiony Polskie powołany w tym celu komitet miał problem z wyborem odpowiedniej rzeźby. Przebywający w Radomiu Józef Piłsudski zasugerował rzeźbę Włodzimierza Koniecznego, pomnik został zaprojektowany przez Kazimierza Pietkiewicza i sporządzony z brązu uzyskanego z przetopionych luf austriackich armat. Rzeźbę odsłonięto 10 sierpnia 1930 w obecności Józefa Piłsudskiego, polityków i uczestników IX Zjazdu Związku Legionistów, który w tym czasie odbywał się w Radomiu.


== Przypisy ==


== Bibliografia ==
Grażyna i Przemysław Witekowie "Artyści w strzeleckim zbrojnym ruchu niepodległościowym I wojny światowej", Oleandry nr. 16 (maj 2005). jozwa22.republika.pl. [zarchiwizowane z tego adresu (2009-11-25)].
Muzeum Narodowe w Krakowie, Włodzimierz Konieczny
Artlist, Włodzimierz Konieczny, biogram. artlist.pl. [zarchiwizowane z tego adresu (2016-03-04)].
Żołnierze niepodległości. Konieczny Włodzimierz Fryderyk. Muzeum Józefa Piłsudskiego w Sulejówku. [dostęp 2020-05-02].


== Linki zewnętrzne ==
Przecław Smolik: Włodzimierz Konieczny : człowiek i artysta (1927) w bibliotece Polona