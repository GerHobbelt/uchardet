revision: 67606073
title: "Tworki (Pruszk\xF3w)"
url: https://pl.wikipedia.org/wiki/Tworki_(Pruszk%C3%B3w)


---

Tworki – dzielnica Pruszkowa (województwo mazowieckie, powiat pruszkowski), położona nad rzeką Utratą.
Wieś duchowna Tworków położona była w drugiej połowie XVI wieku w powiecie błońskim ziemi warszawskiej województwa mazowieckiego.


== Ważniejsze miejsca i obiekty ==
Szpital Tworkowski – powstał w 1891 r. Teren pod jego budowę zakupiła w 1882 r. Rada Dobroczynności i Użyteczności Publicznej od ziemianina Franciszka Kryńskiego. Pierwsze budynki zostały wzniesione w latach 1888–1891. 21 listopada 1891 r. miało miejsce uroczyste otwarcie szpitala: „Warszawska Lecznica dla Obłąkanych”. W 1924 r. nieopodal szpitala powstał cmentarz. W 1945 r. zmieniono jego nazwę na Państwowy Szpital dla Nerwowo i Psychicznie Chorych. Na początku XXI wieku placówka zajmowała obszar 57 ha, z czego prawie 23 ha stanowił park. W 2000 r. zmieniono nazwę szpitala na Wojewódzki Samodzielny Psychiatryczny Zespół Publicznych Zakładów Opieki Zdrowotnej im. prof. Jana Mazurkiewicza. W 2007 r. zarejestrowano skróconą nazwę – Szpital Tworkowski, która jest stosowana równolegle z wcześniejszą nazwą.
Kościół Przemienienia Pańskiego – powstał w latach 1904–1906 jako cerkiew prawosławna wybudowana w stylu ormiańskim. Następnie cerkiew zaadaptowano na kaplicę katolicką, którą poświęcono 30 kwietnia 1930 r.
organy z prospektem z 1899 r.
Cmentarz
kwatera ofiar terroru hitlerowskiego z okresu powstania warszawskiego – wpisana do ewidencji Miejsc Pamięci Narodowej
kwatera poległych żołnierzy września 1939 r., gdzie znajdują się groby żołnierzy z okresu II wojny światowej – wpisana do ewidencji Miejsc Pamięci Narodowej
Park – mieści się nieopodal szpitala, a na jego terenie znajdują się starodrzewia i pomniki przyrody m.in.:
topola kanadyjska mająca wysokość 20 m i o obwód pnia 440 cm
dąb szypułkowy mający wysokość 16 m i obwód pnia 370 cm.W Tworkach jest także zlokalizowany przystanek Tworki Warszawskiej Kolei Dojazdowej.


== Przypisy ==


== Linki zewnętrzne ==
Tworki, [w:] Słownik geograficzny Królestwa Polskiego, t. XII: Szlurpkiszki – Warłynka, Warszawa 1892, s. 685 .