revision: 68440586
title: Salish Sea
url: https://pl.wikipedia.org/wiki/Salish_Sea


---

Salish Sea – morze wewnętrzne na Wybrzeżu Północno-Zachodnim Ameryki Północnej, będące częścią Oceanu Spokojnego. Nazwa morza wywodzi się od nazwy Indian Saliszów (ang. Salish) zamieszkujących ten rejon. Morze nie ma polskiej nazwy, a proponowane Morze Saliskie lub Morze Salish nie zostały zaakceptowane przez Komisję Standaryzacji Nazw Geograficznych.
Salish Sea rozciąga się przez granicę USA-Kanada i obejmuje połączone wody Strait of Georgia, Cieśniny Juana de Fuca, Puget Sound i wysp San Juan. Nazwę Salish Sea zaproponowano w 1989 r., aby podnieść rangę całego ekosystemu transgranicznego. Parlamenty zarówno stanu Waszyngton, jak i Kolumbii Brytyjskiej oficjalnie uznały nazwę pod koniec 2009 roku. W Kanadzie, oprócz angielskiej, oficjalną nazwą jest także jej francuskie tłumaczenie – Mer des Salish.


== Ekosystem ==
Wybrzeże Salish Sea zamieszkuje około siedmiu-ośmiu milionów mieszkańców. W wodach morza żyje ponad 200 gatunków morskich oraz migrujących ryb, ponad 100 gatunków ptaków morskich, 26 gatunków ssaków i tysiące gatunków bezkręgowców. Spośród gatunków żyjących w ekosystemie 113 uznawanych jest za zagrożone wyginięciem. Są wśród nich między innymi orki oceaniczne (Orcinus orca), morzyki marmurkowe (Brachyramphus marmoratus) oraz niektóre znaczące ekologicznie gatunki łososia pacyficznego (Onchorynchus spp.).


== Główne porty ==
Vancouver
Bellingham
Everett
Seattle
Port Angeles
Victoria
Nanaimo


== Przypisy ==