revision: 69233297
title: (15760) Albion
url: https://pl.wikipedia.org/wiki/(15760)_Albion


---

(15760) Albion (1992 QB1) – obiekt transneptunowy, protoplasta grupy cubewano.


== Odkrycie i nazwa ==
Planetoida została odkryta przez Davida C. Jewitta oraz Jane Luu 30 sierpnia 1992 roku. Otrzymała prowizoryczne oznaczenie 1992 QB1, a po dokładniejszym obliczeniu orbity nadano jej oficjalny numer 15760.
Od skrótu „QB1” (angielska wymowa: "ku-bi-uan") utworzono nazwę „cubewano”, która stała się obowiązującym określeniem dla obiektów transneptunowych, krążących po orbitach podobnych do 1992 QB1, o małej ekscentryczności i niepozostających w rezonansie orbitalnym z Neptunem.
31 stycznia 2018 planetoida otrzymała nazwę Albion, pochodzącą z mitologii stworzonej przez Williama Blake’a (1757–1827). W mitologii tej Albion był pradawnym człowiekiem, który podzielił się na czterech Zoa (o imionach Urthona, Urizen, Luvah i Tharmas), każde z nich reprezentowało ważne aspekty ludzkiego charakteru.


== Orbita i obserwacje ==
Orbita (15760) Albion nachylona jest do płaszczyzny ekliptyki pod kątem 2,18°, a jej mimośród wynosi ok. 0,072. Na jeden obieg wokół Słońca ciało to potrzebuje ok. 292 lat, obiegając je w średniej odległości ok. 44 au.
Planetoida przeszła przez peryhelium swej orbity około początku 1993 roku. W 2021 roku znajdowała się ok. 41,5 au od Słońca, oddalając się od niego, co będzie mieć miejsce aż do osiągnięcia aphelium w 2139 roku.
W sumie do 2019 roku w czasie ponad 26 lat obserwacji wykonano ponad 90 pomiarów jej pozycji.


== Właściwości fizyczne ==
Jest to ciało o jasności absolutnej ok. 7,3m, co pozwala szacować jego wielkość na ok. 154 km, jednak to oszacowanie może być obarczone znacznym błędem.


== Zobacz też ==
lista planetoid 15001–16000
lista ponumerowanych planetoid
lista obiektów transneptunowych


== Przypisy ==


== Bibliografia ==
(15760) Albion w bazie Jet Propulsion Laboratory (ang.)
(15760) Albion w bazie Minor Planet Center (ang.)


== Linki zewnętrzne ==
Diagram orbity (15760) Albion w bazie Jet Propulsion Laboratory (ang.)