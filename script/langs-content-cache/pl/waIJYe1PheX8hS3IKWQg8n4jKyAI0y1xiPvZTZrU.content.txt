revision: 68122037
title: Owen Paterson
url: https://pl.wikipedia.org/wiki/Owen_Paterson


---

Owen Paterson (ur. 24 czerwca 1956 w Whitchurch) – brytyjski polityk, członek Partii Konserwatywnej, poseł do Izby Gmin od 1997 roku. W latach 2010–2014 członek gabinetu Davida Camerona, gdzie początkowo pełnił urząd ministra ds. Irlandii Północnej, zaś w latach 2012–2014 był ministrem środowiska, żywności i spraw wsi.


== Życiorys ==
Jest magistrem historii, którą ukończył na University of Cambridge. Następnie zaliczył specjalistyczne studia podyplomowe dla przyszłych pracowników branży skórzanej na University of Northampton i podjął pracę w British Leather Company, gdzie doszedł aż do stanowiska dyrektora zarządzającego, które objął w 1993 roku. Później kierował inną firmą z tej samej branży, Parsons and Sons.
Karierę polityczną rozpoczął w 1992, bez powodzenia starając się uzyskać mandat do Izby Gmin. W 1997 spróbował ponownie w innym okręgu i uzyskał mandat. Pracował w gabinecie cieni, gdzie początkowo odpowiadał za kwestie transportu, a od 2007 był głównym rzecznikiem konserwatystów ds. Irlandii Północnej. Po wygranych przez torysów wyborach w 2010 roku był więc naturalnym kandydatem na ministra ds. Irlandii Północnej, którym oficjalnie został 12 maja 2010. Podczas rekonstrukcji rządu we wrześniu 2012 zastąpił Caroline Spelman na stanowisku ministra środowiska, żywności i spraw wsi. Stracił to stanowisko w czasie następnej rekonstrukcji w lipcu 2014.
W wyborach w 2015 roku obronił swój mandat parlamentarny, uzyskując w swoim okręgu wyborczym 51,5% głosów.


== Przypisy ==


== Linki zewnętrzne ==
Strona oficjalna [dostęp 2010-05-30]
Profil na stronie Partii Konserwatywnej. conservatives.com. [zarchiwizowane z tego adresu (2007-06-24)]. [dostęp 2010-05-30]