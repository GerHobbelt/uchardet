revision: 5902876
title: "Pavyd\u017Ei\u0173 piliakalnis"
url: https://lt.wikipedia.org/wiki/Parijos_piliakalnis


---

Parijos piliakalnis, Pavydžiai, Lapiakalnis – piliakalnis Ukmergės rajono savivaldybės teritorijoje, į rytus nuo Pavydžių, Pivonijos seniūnija. Pasiekiamas keliu Bagužiškiai – Mišniūnai, Verškainių miške pervažiavus Ąžuoluoną, pasukus į dešinę pietuosna į karjerą, pavažiavus 100 m iki jo krašto – yra 20 m į pietus nuo karjero krašto, Šešuolių girininkijos Verškainių miško 70 kvartalo centrinėje dalyje.


== Piliakalnis ==
Piliakalnis įrengtas šiaurės – pietų kryptimi pailgos kalvos viduryje, aukščiausioje jos dalyje. Aikštelė trapecinė, pailga šiaurės – pietų kryptimi, 8 m ilgio, 6 m pločio pietinėje pusėje, 7 m - šiaurinėje. Jos pietiniame pakraštyje supiltas 9 m ilgio, 11 m pločio, 2 m aukščio pylimas, kurio išorinis 3,5 m aukščio šlaitas leidžiasi į 33 m ilgio, 5 m pločio, 1,5 m gylio griovį 9 m pločio dugnu. Aikštelės šiauriniame pakraštyje supiltas 5 m ilgio, 1,2 m aukščio, 9 m pločio pylimas, 4-5 m žemiau kurio yra 15 m ilgio, 4 m pločio terasa. Pylimas aikštelę juosia ir iš vakarų pusės, kur jis yra 0,3 m aukščio, 6 m pločio. Vakarų, pietų ir rytinis šlaitai statūs, iki 15 m aukščio, šiaurinis lėkštesnis.
Piliakalnis apaugęs mišriu mišku. Kalva į šiaurę nuo piliakalnio nukasta eksploatuojant Ukmergės miškų ūkio mažąjį smėlio karjerą, prie piliakalnio priartėjusį per 20 m.
700 m į pietryčius nuo piliakalnio yra I tūkstantmečio antrosios pusės pilkapynas. 
Piliakalnis datuojamas I tūkstantmečio antrąja puse - II tūkstantmečio pradžia. Lietuvos Respublikos kultūros ministro įsakymas dėl pripažinimo valstybės saugomu – 2005-04-29; Nr. ĮV-190. Paminklo teritorijos plotas 10100 m². Vizualinio apsaugos zonos pozonio plotas 1064500 m².

Pastaba:  Norėdami pamatyti Vikipedijoje aprašytų gyvenviečių ir kultūros paveldo objektų žemėlapį paspauskite prie koordinačių esančią Žemės ikoną


== Šaltiniai ==

Lietuvos Respublikos istorijos ir kultūros paminklų sąrašas, V.,1993, p. 30.
Kultūros paminklų enciklopedija: Rytų Lietuva II. V., 1998. P.107.
Bronius Dakanis. Mažai žinomi Lietuvos piliakalniai // Kultūros paminklai. V., 1994. Kn.1. P.49-50 (Nr. 39).
Gintautas Zabiela. Lietuvos medinės pilys. V., 1995. P. 244 (Nr. 59).
Lietuvos piliakalniai: atlasas. Vilnius, 2005, t. 3, p. 186-187.


== Nuorodos ==
Sąrašas:Lietuvos piliakalniai
Lietuvos piliakalniai. Parija