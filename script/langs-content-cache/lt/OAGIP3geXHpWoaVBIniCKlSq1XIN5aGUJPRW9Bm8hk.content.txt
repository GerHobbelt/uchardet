revision: 6772365
title: "Moli\u016Bgas"
url: https://lt.wikipedia.org/wiki/Moli%C5%ABgas


---

Moliūgas (Cucurbita) – moliūginių (Cucurbitaceae) šeimos augalų gentis, kilusi iš Vidurio Amerikos. 
Vienmetis ar rečiau daugiametis žolinis augalas. Stiebas ilgas šliaužiantis arba laipiojantis, rečiau trumpas ir šakotas, plaukuotas. Lapai dideli, ilgakočiai, plaukuoti skiautėti.
Moliūgų genčiai priklauso penkios rūšys, auginamos dėl valgomų vaisių. Kai kurie kultūriniai moliūgo varietetai vadinami skirtingais vardais, pavyzdžiui: patisonas, cukinija, agurotis.
Auginamas daržuose, žydi birželio–rugpjūčio mėnesiais. Vaisiai – agurkvaisiai – priklausomai nuo varieteto renkami vasarą jauni, dar nesubrendę arba sunokę skinami prieš šalnas.
Vaistinė žaliava – moliūgo sėklos, ruošiamos rugsėjo-lapkričio mėnesiais.


== Rūšys ==
Sidabruotasis moliūgas (Cucurbita argyrosperma)
Juosvasėklis moliūgas (Cucurbita ficifolia)
Prerijinis moliūgas (Cucurbita foetidissima)
Didysis moliūgas (Cucurbita maxima)
Kvapusis moliūgas (Cucurbita moschata)
Paprastasis moliūgas (Cucurbita pepo); varietetai cukinija, agurotis, patisonas