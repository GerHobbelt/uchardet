revision: 5902245
title: "Juodoni\u0173 piliakalnis"
url: https://lt.wikipedia.org/wiki/Juodoni%C5%B3_piliakalnis


---

Juodonių piliakalnis ir gyvenvietė, Pečianykas – piliakalnis ir senovinė gyvenvietė (unikalus objekto MC kodas 23837) Rokiškio rajono savivaldybės teritorijoje, prie Juodonių kaimo (Kamajų seniūnija), į vakarus nuo kaimo kapinaičių.


== Piliakalnis ==
Piliakalnio – tai į pelkėtą slėnį įsiterpusios kalvos aukštesnioji dalis, šlaitai – iki 19 m aukščio, rytinėje pusėje apardyti, pietryčių ir rytinėje pusėje yra plati terasa. Aikštelė 55x45 m dydžio, apardyta. Jos rytinėje dalyje palaidoti 1914–1918 m. žuvę kariai. Pietinėje ir rytinėje papėdėje yra senovės gyvenvietė.


== Tyrimai ==
1958–1959 m. Lietuvos istorijos institutas ir ir Rokiškio kraštotyros muziejus gyvenvietėje ištyrė (tyrimų vadovė Laima Vaitkunskienė) 220 m² plotą. Piliakalnio žvalgomuosius archeologinius tyrimus 1986–1987 m. atliko Lietuvos istorijos institutas, tyrimų vadovė Elena Grigalavičienė. Tirtas 228,5 m² plotas.
Gyvenvietėje aptiktas 0,3–2 m storio kultūrinis sluoksnis, rasta I tūkstantmečio-II tūkstantmečio pradžios geležinių ir kaulinių darbo įrankių, žalvarinių papuošalų, lipdytos lygiu ir grublėtu paviršiumi bei žiestos keramikos, gyvulių kaulų, šlako.
Piliakalnio aikštelėje, kurios kultūrinis sluoksnis iki 2 m storio, rasta pylimo ir griovio žymių, medinių užtvarų, stulpinės konstrukcijos pastatų su židiniais liekanų, akmeninių, kaulinių, geležinių, žalvarinių dirbinių, lipdytos brūkšniuotu, grublėtu ir lygiu paviršiumi keramikos. Piliakalnis naudotas nuo I tūkstantmečio pr. m. e. antrosios pusės iki VI a. – VII a. Radinius saugo Rokiškio krašto muziejus ir Lietuvos nacionalinis muziejus.


== Šaltiniai ==

Lietuvos TSR kultūros paminklų sąrašas, V., 1973, p. 168
Покровский Ф. В. Археологическая карта Ковенской губернии. Вильна, 1899, c. 104.
Linas Daugnora, Algirdas Girininkas, R. Guobytė, D. Kisielienė, Andra Simniškytė, M. Stančikaitė. Juodonys ir Jaros apyežeris: gamta ir gyventojai // Lietuvos archeologija. Vilnius. 2004. T. 26, p. 111–134.
Elena Grigalavičienė. Juodonių piliakalnio (Rokiškio raj.) tyrinėjimai // Archeologiniai tyrinėjimai Lietuvoje 1986 ir 1987 metais. Vilnius, 1988. p. 31–36.
Elena Grigalavičienė. Juodonių (Rokiškio raj.) gyvenvietės tyrinėjimai 1989 m. // Archeologiniai tyrinėjimai Lietuvoje 1988 ir 1989 metais, 1990. p. 28–30.
Elena Grigalavičienė. Juodonių piliakalnis ir gyvenvietė (Rokiškio raj.) // Lietuvos archeologija. Vilnius. 1992. T. 9, p. 41–91.
Pranas Kulikauskas. Badania archeologiczne na Litwie w latach 1955–1961 // Acta Baltico–Slavica. Białystok. 1965. T. II, p. 238-239.
Laima Nakaitė. Juodonių gyvenvietės (Rokiškio raj.) archeologinių tyrinėjimų duomenys // Iš lietuvių kultūros istorijos. Vilnius. 1959. T. II, p. 138–150.
Andra Simniškytė. Piliakalnių aplinkos žvalgymas Kupiškio ir Rokiškio rajonuose // Archeologiniai tyrinėjimai Lietuvoje 2001 metais. Vilnius, 2002. p. 53–54.
Andra Simniškytė. Juodonių piliakalnio gyvenvietė. Chronologiniai ir struktūriniai pokyčiai // Archaeologia Lituana. Vilnius. 2002. T. 3, p. 137–156.
A. Simniškytė, M. Stančikaitė, D. Kisielienė. Continuity and discontinuity in the Juodonys archaeological complex // Muinasaja teadus. Tallinn, Tartu. T. 13. Arheologiga Laanemere mader, 2003. p. 267–286.


== Nuorodos ==
Juodonių piliakalnis