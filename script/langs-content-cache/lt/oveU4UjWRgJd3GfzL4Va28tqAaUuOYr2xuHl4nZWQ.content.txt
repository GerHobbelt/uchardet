revision: 6915253
title: Paraopeba
url: https://lt.wikipedia.org/wiki/Paraopeba


---

Paraopeba (port. Rio Paraopeba) – upė Brazilijoje, Minas Žeraiso valstijoje; dešinysis San Fransisko intakas. Prasideda Moedos kalnagūbryje, Brazilijos plokščiakalnyje, 1070 m aukštyje, į pietus nuo Belo Horizontės. Vinguriuoja plokščiakalniu į šiaurės vakarus. Įteka į San Fransiską (Tres Marijaso tvenkinį) Felislandijos apylinkėse.
Didesni intakai: Makauba, Mansas (kairieji).
Upės pavadinimas tupių kalba reiškia „ilga upė“ (pará + popeba). Paraopebos aukštupio baseinas tankiai gyvenamas: didžiausi miestai prie upės – Mario Kamposas, San Žuakin de Bikasas, Žuatuba. Žemupyje sudarytas tvenkinys.
2019 m. sausio 25 d. Brumadinijos apylinkėse pralūžus geležies rūdos kasyklos užtvankai į Paraopebą pateko daug sunkiųjų metalų teršalų. Pakilus vandens lygiui, upė užliejo pakrančių gyvenvietes.


== Šaltiniai ==