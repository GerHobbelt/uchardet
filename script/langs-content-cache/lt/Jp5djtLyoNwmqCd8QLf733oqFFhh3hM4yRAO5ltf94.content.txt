revision: 6958489
title: "K\u0101rlis Z\u0101le"
url: https://lt.wikipedia.org/wiki/K%C4%81rlis_Z%C4%81le


---

Karlis Zalė (latv. Kārlis Zāle, 1888 m. spalio 28 d. Mažeikiuose, Lietuva – 1942 m. vasario 19 d. Inčukalnis, Latvija) – Latvijos skulptorius.
Gimė (kaip Johanas Karlis Leonhardas Zalite) Mažeikiuose dirbusio mūrininko šeimoje. Augo Liepojoje. 1909–1913 m. mokėsi Kazanės dailės mokykloje, 1916 m. – Dailės skatinimo draugijos piešimo mokykloje Sankt Peterburge, 1917–1920 m. – Peterburgo dailės akademijoje. 1921–1923 m. studijavo Berlyne.
Po mokslų Rusijoje ir Vokietijoje grįžo į Rygą, kur dėstė skulptūrą (1936–1942 m. Latvijos dailės akademijoje, nuo 1936 m. – profesorius) ir ją kūrė.
Žymiausi darbai – Laisvės paminklas ir Brolių kapai Rygoje. Taip pat sukūrė monumentalių paminklų, skulptūrinių portretų (J. Rainio, 1927 m.), figūrinių kompozicijų („Žvejas“, 1939 m.). Mokydamasis Berlyne patyrė konstruktyvizmo ir kubizmo įtaką. Kūriniams būdingas herojiškumas, patriotiškumas, monumentalumas, simboliškumas.


== Šaltiniai ==


== Nuorodos ==
Zalė Karlis. Mažeikių krašto enciklopedija.