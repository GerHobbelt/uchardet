revision: 6218867
title: Ambrosius Bosschaert
url: https://lt.wikipedia.org/wiki/Ambrosius_Bosschaert


---

Ambrozijus Boschartas (ol. Ambrosius Bosschaert, 1573 m., Antverpenas – 1621 m., Haga) – XVII a. pr. Nyderlandų dailininkas. Vienas pirmųjų natiurmorto žanro tapytojų.


== Biografija ==
Ambrozijus Boschartas gimė 1573 m. Antverpene, menininkų šeimoje. Jo tėvas buvo bendravardis, kaip ir vėliau Ambrozijaus sūnus, kurie visi buvo tapytojais. Ambrozijus, kad atskirti nuo kitų giminės bendravardžių dailininkų, dar vadinamas „vyresniuoju“ arba „trečiuoju“ (nes ir jo senelis buvo Ambrozijus) ir buvo garsiausiu iš giminės. Jį tapyti apmokino tėvas. Gali būti, kad Ambrozijaus pirmieji piešiniai vaizdavo gėles, kurias jis matė botanikos soduose, ir jie buvo skirti botanikui Carolus Clusius. Vėliau piešinius Boschartas naudodavo paveikslų kompozicijų tapybai. Po Ispanijos armijos įsiveržimo į Antverpeną protestantiška Boschartų šeima apie 1589 m. persikėlė į Midelburgą, kur 1593 m. Ambrozijus įstojo į vietos Šv. Luko tapytojų gildiją. Kelis kartus paminėtas gildijos vyresniuoju, bet neaišku, ar tuo minimas jis, ar jo tėvas.
1604 m. Ambrozijus Boschartas vedė Maria van der Ast iš pasiturinčios šeimos. Boscharto dailė paveikė jos brolį tapytoją Balthasar van der Ast (1593/1594 − 1657). Midelburge Ambrozijaus dailė ir prekyba paveikslais buvo labai sėkminga. Jis mokė jaunuosius tapytojus meno, tarp kurių buvo trys jo paties sūnūs: Ambrozijus (1609–1645), Johanesas (1610–1628) ir Abrahamas (1612/1613–1643). Labai tikėtina, kad Ambrozijus motyvų savo paveikslams sėmėsi iš botaniko Matthias Lobelius įkurto sodo, kuriame buvo daug egzotiškų gėlių pavyzdžių. 1614 m. Boschartas persikėlė į Amsterdamą, 1615 m. − į Bergen op Zomą ir vėliau tais metais į Utrechtą, kur įstojo į vietos tapytojų gildiją. 1619 m. dailininkas persikėlė į Bredą. Ambrozijus Boschartas mirė 1621 m. Hagoje, kai keliavo perduoti princui Mauricui gėlių paveikslą, už kurį jam turėjo būti sumokėta 1000 guldenų.


== Darbų galerija ==

		
		
		


== Šaltiniai ==
Vašingtono dailės galerijos informacija
wga.hu