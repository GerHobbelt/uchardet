revision: 6468344
title: Garsas (kino teatras)
url: https://lt.wikipedia.org/wiki/Garsas_(kino_teatras)


---

Kino centras „Garsas“ – kino teatras, įsikūręs Panevėžyje.


== Istorija ==
1928 m. liepos 14 d. Nina Fridmanienė savo namuose (Respublikos g.) atidarė kino teatrą „Sirena“. 1939 m. kino teatras pradėjo rodyti įgarsintus kino filmus ir tada pavadintas „Garso“ vardu. Tuo metu tai buvo vienintelis prestižinis kino teatras Panevėžyje.
1968 m. rudenį senojo kino teatro vietoje duris atvėrė tuo metu moderniausias kino teatras „Garsas“. Pastatytas pagal kartotinį projektą, kurio autorius architektas Vykis Juršys. Kiti šio projekto kinoteatrai (buvę) – „Vaidila“ Klaipėdoje ir „Aidas“ Druskininkuose.  1999 m. atliktas kapitalinis pastato remontas, atnaujinta techninė įranga.
Kino teatre buvo dvi salės su Dolby Digital Suround EX garso sistema. Mažojoje salėje buvo 80 vietų, o Didžiojoje salėje po 2016 metais vykusio kėdžių atnaujinimo – 672.
2021 m. pradžioje kino centras perkeltas į M. Rimkevičaitės profesinio rengimo centrą, o buvęs pastatas, nepaisant visuomenės dalies protestų, nugriautas; jo vietoje numatyta pastatyti Stasio Eidrigevičiaus menų centrą.


== Pasiekimai ==
Nuo 2009 m. sausio 1 d. kino centras tapo prestižinio Europos kino teatrų tinklo „Europa Cinemas“ nariu. Šis tinklas  jungia 41 šalį, 392 miestus, 687 kino teatrus ir 1719 ekranų. Toks pripažinimas „Garsui“ suteiktas ne tik už nekomercinio kino rodymą, bet ir už jaunimo edukacinių programų organizavimą.


== Renginiai ==
Tarptautinis festivalis „Europos kinas ir dieną, ir naktį“
Respublikinis trumpametražių filmų festivalis „Aš + Miestas = Kinas“
Nacionalinis kinas po atviru dangumi
Lietuviško kino dienos
Teminės kino naktys(Helovyno, Kalėdinė, Naujametinė ir kitos)
Kino gurmanų klubas „Veidrodžio ložė“


== Šaltiniai ==


== Nuorodos ==
Internetinis puslapis
Kino centras „Garsas“ – mėnesio kino teatras
Mokausi iš kino Archyvuota kopija 2017-03-28 iš Wayback Machine projekto.
„KINFO“ keliauja. Kino centras „Garsas“