revision: 6947571
title: "Tel\u0161iai"
url: https://lt.wikipedia.org/wiki/Tel%C5%A1iai


---

Telšiai – miestas šiaurės vakarų Lietuvoje, Žemaičių aukštumoje, prie Masčio ežero ir Durbinio upelio, 69 km į vakarus nuo Šiaulių. Neoficiali Žemaitijos sostinė. Telšių apskrities ir Telšių rajono savivaldybės centras, Telšių miesto seniūnija. Miesto centrinė dalis yra urbanistikos paminklas. Veikia rajono savivaldybė, 3 pašto skyriai, rajono centrinė ligoninė, vaikų globos namai, Vilniaus dailės akademijos Telšių dailės fakultetas, kunigų seminarija, Žemaitės dramos teatras, krašto muziejus „Alka“ (nuo 1932 m.), Žemaitijos kaimo muziejus, Kultūros parkas (Masčio ežero rytiniame krante), unikali A. Jonušo žemaitiškai-japoniška sodyba. Tarp geležinkelio ir Palangos-Šiaulių plento plyti miesto pramoninis rajonas.


== Etimologija ==

Telšiai yra vandenvardinis vietovardis, veikiausiai kilęs nuo nedidelio Telšės upelio, kadaise įtekėjęs į Masčio ežerą dabartinių Laivų ir Telšės gatvių rajone. Nors įmanoma, kad ir būta ežero, vardu Telšys.Liaudies etimologija pasakoja, kad miestą įkūręs milžinas, žemaičių didvyris Telys (arba Telšys), dar vadinamas Džiugu. Jis neva gyvenęs ant Džiuginėnų piliakalnio.


== Geografija ==

Miestas įsikūręs prie Masčio ežero ir Durbinio upelio. Miesto dalys – Dirksteliai, Lygumai, Mastis. Per miesto šiaurinę dalį eina Klaipėdos–Šiaulių geležinkelis, yra geležinkelio stotis, Telšių aerodromas. Per miesto šiaurinę dalį eina respublikinės reikšmės kelias  A11  Šiauliai–Palanga . Krašto keliai:

 160  Telšiai–Varniai–Laukuva 
 161  Telšiai–Seda 


== Istorija ==
Telšių gyvenvietė, kurią rašytiniuose šaltiniuose pirmą kartą 1450 m. paminėjo žemaičių seniūnas Jonas Kęsgailaitis, kūrėsi XIV ar XV a. buvusioje kuršių genties teritorijoje; kai kurie tyrinėtojai su Telšiais bando sieti vienoje iš Vokiečių ordino kronikų ties 1317 m. paminėtą Talsa slėnį. Pasak padavimų, Telšius įkūrė milžinas ar didvyris Džiugas (Telšys), lietuvių kovų su kryžiuočiais laikais esą gyvenęs ant netoli Telšių esančio Džiugo kalno.
XV a. Telšiuose vykdavo Žemaičių seniūnijos seimai ir teismai. Nuo 1450 m. šaltiniuose minimas valstybinis Telšių dvaras, prie kurio ilgainiui išaugo Telšių miestelis; pastarasis apie XVI a. pradžią tapo valsčiaus centru (Telšių valsčius minimas nuo 1527 m.). 1536 m. įsteigta Telšių katalikų parapija.
Kai kurie istorikai spėja, kad jau XVI a. Telšiams galėjo būti suteiktos vėliau prarastos Magdeburgo miesto teisės (žinoma, kad Žemaičių seniūnijos matininkas Jokūbas Leskauskas „Telšių miesto ribas“ buvo nužymėjęs jau 1569 m.). Telšių ir Žemaitijos kultūros raidai daug nusipelnė Telšių valstybinio dvaro laikytojas Povilas Sapiega, kuris 1624 m. miestelyje įkurdino vienuolius bernardinus. XVII–XVIII a. Telšiuose kartais rinkdavosi Žemaičių seniūnijos seimelis.
Per 1710 m. marą dauguma Telšių gyventojų išmirė, bet miestelis greitai atsigavo. 1721 m. ATR valdovas Augustas II Telšiams suteikė turgų teisę. Turgūs čia vykdavo kartą per savaitę (sekmadienį), o jomarkai – 4 kartus per metus. 1764 m. miestelis tapo – tiesa, tik vienuolikai metų – vad. Telšių reparticijos (Žemaičių kunigaikštystės šiaurinės dalies) centru. Tada čia buvo įsteigti žemės ir pilies teismai; 1775 m. jie perkelti į Šiaulius, tačiau 1790 m. steigiant trečiąją Žemaičių kunigaikštystės repatriciją, t. y. būsimą Telšių pavietą, Telšiuose ir vėl ėmė veikti tiek žemės, tiek pilies teismas.
Telšių miestelis nuo seno turėjo prekybos privilegiją, o 1791 m. gruodžio 6 d. jam buvo suteiktos ir Magdeburgo teisės ir miesto Telšių herbas. 1793 m. įkurta pirmoji Telšių mokykla (dabar istorijos ir architektūros paminklas). 1875 m. mieste įkurta Telšių ješiva. Ypač intensyviai Telšiai augo XIX a. pabaigoje, jie buvo Kauno gubernijos miestas, apskrities centras. Iš ano laiko mieste išliko nemažai istorizmo stiliaus pastatų, sumūrytų iš netinkuotų raudonų plytų.
Nuo XX a. 1-osios pusės pačiame Žemaičių aukštumos centre įsikūręs miestas populiariai vadinamas „Žemaičių sostine“, – nors iki XVIII a. pab. kur kas reikšmingesnis Žemaitijos centras buvo Raseiniai. 1931 m. suteiktos I eilės miesto teisės.
1946 m. rugpjūčio 3 d. tapo apskrities pavaldumo miestu. Sovietmečiu iš nedidelės įmonės išaugo stambus trikotažo fabrikas „Mastis“, įkurtas vaisių ir daržovių konservų fabrikas, skaičiavimo technikos gamykla.
1991 m. patvirtintas naujasis Telšių herbas. 1994 m. liepą mieste visiškai nebuvo kritulių (0,0 mm).
2013 m. Telšiai tapo Europos Komisijos projekto EDEN nugalėtojais ir buvo paskelbti 2013 m. Lietuvos turizmo traukos vietove, antruoju turizmo perlu Lietuvoje po Druskininkų.


== Architektūra ir kultūra ==
Mieste yra Telšių Šv. Antano Paduviečio katedra (pastatyta 1791 m., katedra nuo 1926 m.), Telšių Švč. Mergelės Marijos Ėmimo į dangų bažnyčia (pastatyta 1867 m.), Telšių Šv. Nikolajaus Stebukladario cerkvė, išlikę buvusio bernardinų vienuolyno pastatai.

Telšiuose galima aplankyti „Alkos“ muziejų (įkurtas 1932 m.) ir apžiūrėti įdomią Žemaitijos istorijos ekspoziciją. Muziejus turi didelę paveikslų kolekciją. Išlikusi 1931–1936 m. buvusi kraštotyros draugijos „Alka“ būstinė.
Pietiniame pakraštyje, Masčio ežero pakrantėje, yra miesto parkas, su Žemaitijos kaimo muziejumi, kuriame eksponuojami XIX a. pab. – XX a. pr. Žemaitijos kaimo trobesiai.
Telšių centre veikia turizmo informacijos centras, teikiantis informaciją turistams bei miesto svečiams apie Telšių rajono lankytinas vietas.
2013 m. sausio 22 d. Lietuvos Respublikos kultūros ministerija oficialiai paskelbė, jog 2016 m. Telšiai su projektu „Ant septynių kalvų – septynios meno kalbos“ bus Lietuvos kultūros sostine. 2016 m. balandžio 15 d. Telšiai oficialiai paskelbti 2016 m. Lietuvos kultūros sostine.
2016 m. liepos 23 d. atidengtas Algirdo Boso, Virginijaus Mikuckio ir Romualdo Inčirausko sukurtas paminklas Durbės mūšiui paminėti.
2017 m. rugsėjo 27 d. Katedros aikštėje ant Telšių kultūros centro pastato rytinio fasado sumontuotas 23 varpų kariljonas.2018 m. birželio 9 d. Zakso kalno papėdėje atidengtas paminklas, skirtas iš Telšių krašto kilusiam pirmajam Lietuvos jūrų kapitonui Liudvikui Stulpinui. Paminklą Telšiams padovanojo Klaipėdos valstybinio jūrų uosto direkcija.


=== Muziejai ===
Žemaičių muziejus „Alka“
Žemaitijos kaimo muziejus


== Švietimo ir ugdymo įstaigos ==


=== Aukštojo mokslo įstaigos ===
Vilniaus dailės akademijos Telšių dailės fakultetas
V. Borisevičiaus kunigų seminarija
Socialinių mokslų kolegija (Telšių filialas)


=== Gimnazijos ===
Žemaitės gimnazija (buv. I vidurinė)
Vincento Borisevičiaus gimnazija (buv. VII vidurinė)
Telšių Džiugo gimnazija (buv. V vidurinė)


=== Vidurinės mokyklos ===
Telšių suaugusiųjų vidurinė mokykla (buvusi 2-oji vidurinė)


=== Profesinės ir meno mokyklos ===
VšĮ Telšių regioninio profesinio mokymo centro (Varniuose) Telšių filialas
Telšių vaikų dailės mokykla
Telšių vaikų muzikos mokykla
Telšių jaunimo mokykla
Telšių rajono sporto ir rekreacijos centras
Telšių taikomosios dailės technikumas


=== Pagrindinės mokyklos ===
Telšių Germanto progimnazija (buvusi III vidurinė)
Telšių kurčiųjų pagrindinė mokykla
Telšių Naujamiesčio mokykla (buvusi specialioji)
Vaikų su negalia centras „Viltis“
Telšių „Kranto“ progimnazija (buv. VI vidurinė)
Telšių „Atžalyno“ progimnazija (buv. IV vidurinė)
Telšių „Ateities“ progimnazija (buv. VIII vidurinė)


=== Pradinės mokyklos ===
Santarvės pradinė mokykla
Saulėtekio pradinė mokykla


=== Mokykla-darželis ===
„Saulėtekis“


=== Lopšeliai ir darželiai ===
„Berželis“
„Eglutė“
„Nykštukas“
„Mastis“
„Saulutė“
„Žemaitukas“


=== Bibliotekos ===
Telšių rajono savivaldybės Karolinos Praniauskaitės viešoji biblioteka


== Vyskupijos centras ==

Telšių vyskupija naujai suformuota 1926 m. Jos pirmuoju vyskupu tapo 1918 m. Nepriklausomybės akto signataras Justinas Staugaitis (1866–1943 m.). Šv. Antano Paduviečio katedra (1761–1791 m.) barokinė, iškilusi ant vienos iš Telšių kalvų miesto centre. Bokštas pristatytas 1859 m. (archit. F. Rimgaila). Altorius darė skulptorius T. Podhaiskis ir vietinis meistras J. Mažeika tuo pačiu barokiniu stiliumi, bet jaučiamas ir klasicizmo poveikis. Tai vienintelė Lietuvoje bažnyčia su dviaukščiu altoriumi. Vyskupų rūmus, pastatytus 1929 m., projektavo žymus to meto architektas Vladimiras Dubeneckis.
1927 m. Telšiuose įsteigta Žemaičių kunigų seminarija. Praėjus 19 metų, 1946 m, ji buvo sovietų uždaryta, turtas konfiskuotas. Tik su tautiniu atgimimu 1989 m. prisikėlė ir tapo Telšių kunigų seminarija.
2013 m. Telšiuose buvo minimas Žemaičių krikšto 600 metų jubiliejus. Iškilmingose pamaldose miesto centre dalyvavo Popiežiaus Pranciškaus legatas, Budapešto arkivyskupas kardinolas Peter Erdo, kardinolas Audrys Juozas Bačkis, Lietuvos vyskupai, vyskupijos kunigai ir vienuoliai. Šventėje dalyvavo Lietuvos Respublikos prezidentė Dalia Grybauskaitė, ministras pirmininkas Algirdas Butkevičius, Seimo pirmininkas Vydas Gedvilas ir kiti garbūs svečiai.
Telšiai XIX a. buvo žydų religinis centras. Veikė rabinų mokykla (Iždinės g. 11).


== Gyventojai ==


=== Tautinė sudėtis ===


=== Žymūs žmonės ===


== Sportas ==
2016 m. rekonstruotas 3000 vietų Telšių miesto centrinis stadionas. Sporto klubai:

FC Džiugas Telšiai, 2014 metais atkurtas legendinis futbolo klubas
FK Mastis Telšiai, buvęs futbolo klubas 1956–2013 metais
Telšių KK Telšiai, krepšinis
Telšių Germantas, ledos ritulys
Orientavimosi sporto klubas „Telšiai“ 


== Miestų partnerystė ==
 Krnovas, Čekija
 Mazovijos Minskas, Lenkija
 Lycenas, Austrija
 Basumas, Vokietija


== Šaltiniai ==


== Nuorodos ==
Telšiai. Mūsų Lietuva, T. 4. – Bostonas: Lietuvių enciklopedijos leidykla, 1968. – 28 psl.
Telšiai XVII–XX a. pradžios Lietuvos valstybės istorijos archyvo dokumentuose Archyvuota kopija 2008-05-14 iš Wayback Machine projekto.


=== Informacinės ===
Telšių krašto informacinis portalas „TELŠIAI.INFO“
Travel.lt
Buvęs bernardinų vienuolynas


=== Žiniasklaida ===
Telšių apskrities laikraščio „Kalvotoji Žemaitija” svetainė
Telšių apskrities laikraščio „Telšių ŽINIOS” svetainė
Telšių rajono laikraščio „Penktadienio žemaitis” svetainė Archyvuota kopija 2009-07-13 iš Wayback Machine projekto.