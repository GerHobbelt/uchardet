revision: 5779939
title: Ansi
url: https://lt.wikipedia.org/wiki/Ansi


---

Ansi (arba Anesi) – miestas rytų Prancūzijoje, Ronos-Alpių regione, 35 km į pietus nuo Ženevos. Įsikūręs Savojos Alpių papėdėje, prie Ansi ežero šiaurinio kranto. Aukštutinės Savojos departamento centras. Yra oro uostas, geležinkelio stotis, pro miestą eina Ženevos–Grenoblio plentas.
Metalurgijos, tiksliųjų mašinų gamybos, metalo apdirbimo, elektronikos, aviacijos, tekstilės (medvilnės), popieriaus, maisto (šokolado) pramonė. Populiarus Alpių kalnų kurortas.
Mieste yra XII a. salos rūmai (Palais de l’Isle) Tju upėje, XII-XVI a. Ansi pilis, XVI a. Šv. Petro vėlyvosios gotikos katedra, kitos XV–XVII a. bažnyčios, 1784 m. pastatyti vyskupų rūmai.


== Istorija ==
Ansi susiformavo iš senovės keltų gyvenvietės. XIII-XIV a. Ansi buvo Ženevos kunigaikštystės sostine, nuo 1401 m. atiteko Savojos grafystei. 1535–1819 m. buvo Ženevos vyskupų rezidencija. Nuo 1860 m. miestas priklauso Prancūzijai.


== Sportas ==
Mieste žaidžia aukščiausiosios futbolo lygos komanda Évian Thonon Gaillard FC.

		
		


== Šaltiniai ==