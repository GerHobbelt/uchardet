revision: 6300745
title: "Tauz\u0173 senosios kapin\u0117s"
url: https://lt.wikipedia.org/wiki/Tauz%C5%B3_senosios_kapin%C4%97s


---

Tauzų senosios kapinės, vad. Maro kapeliais (registrinis kultūros paveldo objektas Senkapis, vad. Pilale: unikalus kodas - 3967; senas kultūros paminklų sąrašo Nr. AV1150) – neveikiančios kapinės pietvakarinėje Skuodo rajono savivaldybės teritorijos dalyje, Tauzuose (Mosėdžio seniūnija), 0,5 km į rytus nuo kelio Skuodas–Plungė, kairiajame Bartuvos krante.


== Kapinės ==
Įrengtos aukštumoje, vadinamoje Pilale. Didesnė dalis apaugusi mišku, kurio viduryje yra nedidelė pakiluma, primenanti pilkapį. Jos viršuje iš akmenų sukrautas pamatas koplytėlei ir ratu sudėti akmenys, kuriais buvęs sutvirtintas čia stovėjusio kryžiaus pagrindas. Pakilumą juosia pavieniai, į žemę susmegę stambūs akmenys, o palei pietvakarinį miško pakraštį sukrautas akmenų pylimas, priešais kurį stovi archeologijos paminklo ženklas. Vakarinė ir pietvakarinė teritorijos dalis apaugusi daugiamete žole.
Teritorijos dydis – 0,25 ha.
50 m į šiaurę yra Tauzų kapinynas, vad. Papilale.


== Istorija ==
Veikė XVII–XIX a., laidoti Tauzų kaimo gyventojai. Kapines juosė akmenų tvora, o viduryje stovėjo koplytėlė su šventųjų skulptūromis ir monumentalus kryžius. Tvora tarpukariu nuardyta, akmenys išvežti naujakurių ir Šventosios uosto statyboms. Koplytėlė ir kryžius sunyko pokario metais.
1972 m. kapinės įrašytos į vietinės reikšmės archeologijos paminklų sąrašą.


== Tyrimai ==
1939 m. žvalgė Pranas Baleniūnas, 1981 ir 1987  m. – Mokslinė metodinė kultūros paminklų apsaugos taryba (ekspedicijų vadovai Romas Olišauskas ir Bronius Dakanis), 2002 m. – Julius Kanarskas. 


== Šaltiniai ==


== Nuorodos ==
Kultūros vertybių registras: Senkapis, vad. Pilale, Skuodo r. sav., Tauzų k. (Mosėdžio sen.)
Valstybės archeologijos komisijos medžiaga. – Kultūros paveldo centro paveldosaugos biblioteka. – F. 1, ap. 1, b. 20, l. 173–175 Archyvuota kopija 2016-03-05 iš Wayback Machine projekto.
Jadvyga Laureckienė, Danutė Mukienė. Kultūros paveldo objektai Mosėdžio seniūnijoje (1150 / Senkapis – vadinamoji Pilalė / Tauzų km). – Žemaičių žemė – 2005, Nr. 2 Archyvuota kopija 2007-12-05 iš Wayback Machine projekto.