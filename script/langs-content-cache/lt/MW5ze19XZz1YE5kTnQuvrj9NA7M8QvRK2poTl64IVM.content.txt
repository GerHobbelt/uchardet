revision: 6995093
title: Charlotte Bobcats
url: https://lt.wikipedia.org/wiki/%C5%A0arlot%C4%97s_Hornets


---

Šarlotės „Hornets“ (angl. Charlotte Hornets) – profesionali krepšinio komanda, įsikūrusi Šarlotėje, Šiaurės Karolinos valstijoje, JAV. Komanda žaidžia Nacionalinės krepšinio asociacijos (NBA) čempionato Rytų konferencijos Pietryčių divizione. Nuo 1988 iki 2002 m. komanda turėjo „Hornets“ pavadinimą, kuris sugrįžo 2014 m. gegužės 20 d. Nuo 2002 iki 2014 m. komanda vadinosi Šarlotės Bobcats.Bobcats buvo įkurtas 2004 metais bei buvo vėliausiai prie NBA prisijungęs klubas. Nuo 2010 m. komanda priklauso buvusiam NBA žaidėjui Maiklui Džordanui. Namų rungtynes Hornets žaidžia Time Warner Cable Arena, Šarlotės miesto centre. 2012 – 13 metų NBA sezono pabaigoje, skaičiuojant nuo klubo įsikūrimo pradžios, Bobcats turėjo 249–472 (34,5%) pergalių ir pralaimėjimų balansą. Per savo trumpą gyvavimo istoriją Bobcats į atkrintamąsias varžybas pateko du kartus – 2009–2010 ir 2013–2014 m. sezonuose.


== Istorija ==


=== 2002–2004: komandos susikūrimas ===
2002 m. į Naująjį Orleaną persikėlė „Hornets“ komanda, Šarlotėje žaidusi nuo 1988 metų. Tačiau NBA ir miesto vadovai sutarė, kad 2004 – 05 metų sezone planuotoje NBA plėtroje iki 30 komandų, Šarlotei bus suteikta galimybė vėl turėti profesionalų krepšinio klubą. 2002 m. pabaigoje teisė steigti komandą buvo suteikta Black Entertainment Television įkūrėjui ir savininkui Robertui L. Johnsonui, o tarp žymesnių komandos bendrasavininkų buvo ir Cornellis Iralas Haynesas, jaunesnysis, dar žinomas kaip reperis Nelly.
2003 metais buvo nuspręsta komandą pavadinti „Bobcats“, pagal Šiaurės Karolinoje gyvenančias rusvąsias lūšis. Tarp realiausių kitų galimų vardų buvo svarstomi Šarlotės „Flight“ bei Šarlotės „Dragons“ pavadinimai.
Pirmuoju „Bobcats“ treneriu bei komandos generaliniu vadybininku tapo Bernie Bickerstaff. Mėginimai pastatyti naują namų areną Bobcats namų rungtynėms susidūrė su sunkumais, kuomet Šarlotės gyventojai balsavo prieš arenos statymą iš miesto biudžeto lėšų, tačiau vietos valdžia nusprendė prisidėti prie statybų skirdami pinigus nuo mokesčių, surenkamų iš vietos viešbučių. Šarlotės „Hornets“ persikėlimas į Naująjį Orleaną taip pat buvo sąlygotas naujos arenos poreikio, tačiau miestui atsisakius projektą finansuoti, NBA davė leidimą klubui persikraustyti į kitą miestą.


=== 2004–2010: Geraldo Wallace era ===
2004 metų birželio 22 d. įvykusiuose NBA plėtros šaukimuose Šarlotės „Bobcats“ pasirinko 19 žaidėjų iš kitų lygos klubų. Pastarieji turėjo galimybę apsaugoti bet kuriuos 8 kontraktus turinčius savo žaidėjus bei žaidėjus 2003 – 04 m. sezono pabaigoje tapsiančius apribotais laisvaisiais agentais, o „Bobcats“ negalėjo pasirinkti daugiau nei vieno žaidėjo iš vienos komandos. Tarp prie klubo prisijungusių krepšininkų buvo jauni talentai Geraldas Wallace, Primozas Brezecas, Jasonas Kapono. Taip pat Predragas Drobnjakas, Saša Pavlovičius, Zaza Pačulija, tačiau šie nesužaidė nė vienerių varžybų už „Bobcats“. Prieš NBA naujokų biržą, „Bobcats“ atliko sėkmingus mainus su Los Andželo „Clippers“, iškeisdami turėtą 4 ir 33 šaukimus į 2 –ą, bei įsipareigodami perimti P. Drobnjako dvejų metų 5,315 milijonų dolerių kontraktą. Antruoju numeriu NBA naujkokų biržoje Šarlotės Bobcats pašaukė Emeką Okaforą iš Konektikuto universiteto. Pirmosios Šarlotės varžybos 2004 – 05 metų sezone įvyko lapkričio 4 dieną Charlotte Coliseum arenoje ir baigėsi pralaimėjimu Vašingono „Wizards“ komandai 96 – 103. Po dviejų dienų buvo pasiekta pirmoji pergalė klubo istorijoje, kuomet buvo nugalėta Orlando Magic 111–100. Pirmąjį savo sezoną Šarlotės „Bobcats“ baigė laimėję tik 18 varžybų iš 82, nesugebėję nė karto laimėti dvejų rungtynių iš eilės. Sėkmingai metus baigė Emeka Okaforas, tapęs geriausiu 2004 – 05 NBA sezono metų naujoku.
2005 metų NBA naujokų biržoje Bobcats 5 – uoju pasirinkimu pašaukė Raymondą Feltoną bei 13 – uoju šaukimu Seaną May, abu iš vietos Šiaurės Karolinos universiteto. Buvo tikimasi, kad komandą papildę naujokai, kartu su Okaforu bei Wallace taps komandos pagrindu ateities pergalėms. Antrąjį sezoną „Bobcats“ pradėjo naujojoje Charlotte Bobcats Arena, po pratęsimo nugalėję Bostono „Celtics“. Sezonas komandai nebuvo sėkmingas, tačiau, lyginant su pirmuoju, buvo iškovota aštuoniomis pergalėmis daugiau. Sezono pabaigoje buvo paskelbta, kad komandos bendrasavininkiu taps buvęs NBA žaidėjas, kilęs iš Šiaurės Karolinos, Michaelas Jordanas. R. Feltonas buvo išrinktas į NBA geriausių naujokų antrąją komandą.
Kiek sėkmingesnis sezonas Šarlotės „Bobcats“ buvo 2006 – 07 metais. Naujokų biržoje 3 – uoju numeriu pasirinktas Adamas Morrisonas, o 50 – uoju – Ryanas Hollinsas. Sezonui įpusėjus, komanda buvo iškovojusi 22 pergales bei patyrusi 33 pralaimėjimus, tačiau netrukus sekė 8 iš eilės nesėkmės, po ko komandos bendrasavininkis M. Jordanas paskelbė, kad ekipos treneris B. Bickerstaffas kitą sezoną į ekipą nebesugrįš. „Bobcats“ metus baigė pasiekę 33 pergales ir 49 pralaimėjimus. Per tris sezonus su klubu B. Bickerstaffas laimėjo 77 ir pralaimėjo 169 varžybas (31,3%). Du klubo žaidėjai – R. Feltonas ir Walteris Herrmanas išrinkti į 2006 – 07 NBA sezono geriausių naujokų antrąją komandą.
Prieš 2007 – 08 sezono pradžią, naujuoju Šarlotės „Bobcats“ vyriausiuoju treneriu buvo paskirtas Samas Vincentas, o Rodas Higginsas pasamdytas generaliniu vadybininku. Naujokų biržoje 8 – uoju šaukimu buvo pasirinktas Brandanas Wrightas, bet netrukus Šarlotė jį įtraukė į mainus, kurie į komandą atvedė Jasoną Richardsoną. Tačiau sezonas, kurio metu tikėtasi pagaliau prasibrauti į NBA atkrintamąsias varžybas, baigėsi nusivylimu, iškovotos tebuvo 32 pergalės. Sklido kalbos apie žaidėjų ir trenerio nesutarimus. Vos po vieno sezono S. Vincentas buvo atleistas iš vyriausiojo trenerio pareigų.
2008 metais balandžio 29 dieną Šarlotės „Bobcats“ trečiuoju komandos istorijoje treneriu pakvietė dirbti Krepšinio šlovės muziejaus narį Larry Browną. Klubą papildė 9 šaukimu NBA naujokų biržoje pasirinktas D. J. Augustinas, o sezonui prasidėjus, „Bobcats“ išmainė rezultatyviausią savo žaidėją Jasoną Richardsoną bei naujoką Jaredą Dudley į Borisą Diaw ir Rają Bellą. Sėkmingi mainai padėjo komandai pasiekti 35 pergales, o iki 2008- 09 sezono NBA atkrintamųjų varžybų pritrūko vos 4 laimėtų rungtynių. D. J. Augustinas buvo išrinktas į 2008 – 09 NBA sezono geriausių naujokų antrąją komandą. Pasibaigus sezonui komandos savininkas Robertas L. Johnsonas paskelbė, kad norėtų parduoti komandą.


==== 2009 – 10: pirmosios atkrintamosios varžybos ====
Tarpsezoniu Šarlotės „Bobcats“ 2009 metų NBA naujokų biržoje 12 – uoju šaukimu pasirinko Geraldą Hendersoną. Su Naujuoju Orleanu mainais į Tysoną Chandlerį iškeistas Emeka Okaforas. Komandą taip pat papildė Stephenas Jacksonas. 2010 metų vasario 27 dieną buvo paskelbta, kad M. Jordanas, po sandėrio su R. L. Johnsonu, taps pagrindiniu komandos savininku.
2010 metų balandžio 9 dieną „Bobcats“ pirmą kartą savo istorijoje užsitikrino vietą atkrintamosiose varžybose po pergalės išvykoje prieš Naujojo Orleano „Hornets“ 104–103. Šarlotės komanda pirmą kartą baigė sezoną turėdami teigiamą pergalių ir pralaimėjimų balansą 44 – 38 (53,7%). Geraldas Wallace tapo pirmuoju žaidėju Bobcats istorijoje išrinktu į NBA visų žvaigždžių rungtynes bei į NBA geriausiai besiginančių žaidėjų pirmąjį penketą. Atkrintamosiose varžybose Šarlotės „Bobcats“ 0 – 4 buvo nušluoti Orlando „Magic“.


=== 2010 – 2014: blogiausia komanda NBA istorijoje ir naujos viltys ===
„Bobcats“ 2010 – 11 sezoną pradėjo tikėdamiesi tęsti praėjusių metų sėkmingą pasirodymą, nepaisant R. Feltono bei T. Chandlerio netekties, bei vėl prasimušti į atkrintamąsias varžybas. Tačiau nuo pat pirmųjų varžybų Šarlotės komandą persekiojo nesėkmės. 2010 metų gruodžio 22 dieną, po 9 pergalių – 19 pralaimėjimų sezono starto, buvo pranešta, kad Larry Brownas palieka komandą, o į jo vietą ateina Paulas Silasas. 2011 metų vasario 24 dieną, siekdami turėti lankstesnį komandos biudžetą būsimiems kontraktams, Bobcats išmainė savo pagrindinį žaidėją Geraldą Wallace į Portlendo Trail Blazers už du pirmojo rato šaukimus bei keletą mažiau žinomų žaidėjų. Į Oklahoma Sičio „Thunder“ buvo išleistas veteranas Nazras Mohammedas. Dėl Stepheno Jacksono bei Tyruso Thomaso traumų viltys patekti į atkrintamąsias varžybas buvo galutinai palaidotos. Bobcats sezoną baigė iškovoję 34 pergales, iš jų 25 vadovaujant Paului Silasui.
2011 metų birželio 13 dieną Bobcats naujuoju generaliniu vadybininku nusamdė buvusį „Trail Blazers“ atstovą Richą Cho. Prieš 2009 metų NBA naujokų biržą Šarlotės komanda ėmėsi komandos pertvarkos, išsiųsdami Stepheną Jacksoną, Shauną Livingstoną ir 19 šaukimą biržoje į buvusią „Duke“ universiteto (Šiaurės Karolina) žvaigždę Corey Maggette bei 7 šaukimą. Naujokų biržoje „Bobcats“ pašaukė Bismacką Biyombo, o 9 – uoju šaukimu pasirinktas Kemba Walkeris. Į komandą taip pat atvyko laisvuoju agentu buvęs, snaiperis Reggie Williamsas. Dėl lokauto iki 66 varžybų sutrumpėjęs sezonas buvo pats nesėkmingiausias Šarlotės istorijoje. „Bobcats“ ne tik kad užėmė paskutinę vietą 2011 – 12 metų sezone, iškovoję vos 7 pergales (10,6%), tačiau ir pablogino 29 metų senumo Filadelfijos 76ers antirekordą pagal laimėtų – pralaimėtų rungtynių viename sezone santykį (9 – 73, 10,98%) .
2012 metų balandžio 30 dieną „Bobcats“ paskelbė, kad naujajame sezone komandos Paulas Silasas nebetreniruos.
2012 metų NBA naujokų biržos loterijoje „Bobcats“, nepaisant blogiausio praėjusio sezono rezultato, neišlošė 1-ojo šaukimo teisės. Tenkinęsi 2-uoju šaukimu į komandą pakvietė Michaelą Kidd – Gilchristą bei 31-uoju šaukimu – Jeffrey Taylorą. Į Šarlotę taip pat atvyko Benas Gordonas, Ramonas Sessionsas bei Brendanas Haywoodas. Lapkritį komandą papildė Hackimas Warrickas iš Naujojo Orleano „Hornets“. Po netikėtai gero 2012 – 13 metų sezono starto 7 – 5, sekė 18 iš eilės pralaimėtų varžybų serija, po kurios komanda nebeatsigavo. Tik paskutinę sezono savaitę Bobcats pavyko iškovoti 20 – ąją pergalę. Balandžio 23 d. buvo pranešta, kad vos vienerius metus komandą treniravęs Mike Dunlapas yra atleidžiamas iš vyriausiojo trenerio posto dėl nesutarimų su „Bobcats“ veteranais bei dėl nesugebėjimo pagelbėti ekipos jauniesiems žaidėjams prisitaikyti prie NBA ritmo.2013–2014 m. sezone „Bobcats“ ekipa pelnė 43 pergales ir patyrė 39 pralaimėjimą. Taip pat antrą kartą „Bobcats“ istorijoje komanda pateko į atkrintamąsias varžybas. Pirmajame jų rate 0-4 buvo nusileista Majamio „Heat“ komandai.


=== nuo 2014 iki dabar: Hornets vardo sugrįžimas ===
Pasibaigus sezonui 2014 m. gegužės 20 d. buvo pranešta, kad komanda grįžta prie savo originalaus pavadinimo „Hornets“ (kuris buvo naudojamas nuo 1988 iki 2002 m.).2015-2016 m. sezone komanda papildžiusi savo sudėtį tokiais žaidėjais kaip Nicolas Batum, Jeremy Lamb ir Jeremy Lin užėmė 6 vietą konferencijoje ir pateko į atkrentamąsias varžybas. Pirmame rate komanda 3-4 nusileido „Miami Heat“.


== Sezonai ==


== Žaidėjai ==


== Išnašos ==


== Nuorodos ==
Oficiali Šarlotės „Bobcats“ svetainė