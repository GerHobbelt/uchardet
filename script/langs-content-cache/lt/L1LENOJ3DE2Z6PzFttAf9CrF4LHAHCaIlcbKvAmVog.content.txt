revision: 6762088
title: Hibridinis automobilis
url: https://lt.wikipedia.org/wiki/Hibridinis_automobilis


---

Hibridinis elektrinis automobilis – automobilis, naudojantis vidaus degimo variklį ir integruotą pakartotinai įkraunamą energijos saugojimo sistemą, kad būtų efektyviau naudojami degalai ir automobilis nebūtų apribotas atstumo iki įkrovimo kolonėlės, kaip elektra varomi automobiliai, kurie naudoja baterijas, įkraunamas išorinių įkroviklių.
Dažniausiai hibridinis elektrinis automobilis naudoja vidaus degimo variklį ir elektros akumuliatorius, varančius elektrinius variklius. Šiuolaikiniai masinės gamybos hibridiniai elektriniai automobiliai prailgina baterijos įkrovimą panaudodami variklį, kuris suka generatorių. Taip įkraunama baterija arba energija tiesiogiai teikiama į elektros variklius, varančius automobilį.
Hibridinis elektrinis automobilis padeda mažiau teršti orą, negu panašus įprastinis automobilis su vidaus degimo varikliu.
Hibridiniai elektriniai automobiliai tapo prieinami plačiajai visuomenei 1997–1999 m., kai buvo pristatyti „Honda Insight“ ir „Toyota Prius“.


== Technologija ==
Hibridiniai automobiliai turi elektros variklį, kurio baterijos kraunasi, kai automobilis važiuoja. Tokie modeliai ypač taupūs miesto gatvėse, kur reikia dažnai stoviniuoti.
2007 m. keletas gamintojų pranešė, kad automobiliai turės hibridinių elektrinių technologijų savybių, kad sumažintų degalų sunaudojimą. Variklio išjungimas važiuojant sumažintų degalų sąnaudas ir išmetamųjų dujų kiekį. Tačiau tai atsiliepia kainai, reikalingi papildoma erdvė baterijoms, papildomi elektros generatoriai, didėja automobilio masė.
2000 m. buvo išvystyta prijungiamų hibridinių elektrinių automobilių technologija. Šie automobiliai gali būti įkrauti stacionarioje kolonėlėje, jai nereikalingi degalai trumpoms kelionems. Renault Kangoo buvo pirmasis šios konstrukcijos modelis, išleistas Prancūzijoje 2003 m.


== Varikliai ir kuro tipai ==


=== Benzinas ===
Benzininiai varikliai yra naudojami daugelyje hibridinių automobilių. Tikėtina, tokie varikliai dominuos ir artimiausioje ateityje. Benzinas išgaunamas iš naftos ir yra pagrindiniai degalai, tačiau jį įvairiais santykiais galima maišyti su etanoliu, gaunamu iš atsinaujinančių energijos šaltinių. Kaip ir įprasti automobiliai, hibridiniai gali naudoti iki 15 % bioetanolio.


=== Dyzelinas ===
Dyzeliniai hibridiniai automobiliai naudoja dyzelinius variklius energijai gauti. Dyzelinių automobilių taupumas kartu su hibridinėmis technologijomis gali gerokai padidinti nuvažiuotą atstumą. Daugelis dyzelių gali naudoti 100 % biodyzeliną. Jiems gali būti visiškai nebereikalingi naftos kilmės degalai (tačiau mišiniai yra labiau paplitę, ir tebenaudojami tokie naftos produktai kaip tepalai). Dyzeliniai hibridiniai variantai pradėjo plisti komerciniame transporte (daugiausiai autobusuose).


== Lietuvoje ==
2013 metais Lietuvoje įregistruotas 131 hibridinis automobilis. Perkamiausi – „Lexus“ modeliai (jų įregistruota 70 vnt., 2012 m. – 85). „Toyota“ modelių parduota nuo 37 vnt. 2012 m. iki 57 vnt. 2013 m. „Yaris“ su hibridine pavara – 44 automobiliai.
2013 m. įregistruoti 2 nauji elektromobiliai („Nissan Leaf“ modeliai). 2012 m. jų nebuvo įregistruota.


== Šaltiniai ==