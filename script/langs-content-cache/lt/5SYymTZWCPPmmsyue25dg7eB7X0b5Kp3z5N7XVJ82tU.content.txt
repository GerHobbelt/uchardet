revision: 6894713
title: "Til\u017E\u0117"
url: https://lt.wikipedia.org/wiki/Til%C5%BE%C4%97


---

Tilžė (arba Sovetskas; rus. Советск, vok. Tilsit) – miestas Rusijoje, Kaliningrado srityje, Nemuno pakrantėje. Su Panemune Pagėgių savivaldybėje jį jungia Karalienės Luizos tiltas.


== Istorija ==

XIII a. dabartinio miesto teritorijoje, Nemuno žemupyje stovėjo skalvių medinė Tilžės pilis. 1289 m., Vokiečių ordinas jos vietoje pastatė Skalvos pilį (Schalauerburg), kurią 1293 m. apgulė lietuvių kariai. 1406–1410 m. pastatyta mūrinė pilis. 1411 m. buvo apgulta Ramauto Valimantaičio vedamų žemaičių. Po Vokiečių ordino sekuliarizacijos, pilis buvo įtraukta į Prūsijos kunigaikštystės sudėtį ir 1552 m. jai suteiktos miesto teises. 1565 m. pastatyta renesansinė, 1755 m. – nauja rotušė. 1807 m. Nemune, šalia miesto, ant plūduriuojančio plausto, pasirašyta Tilžės taika. XIX a. pabaigoje į Tilžę nutiestas Klaipėdos-Tilžės geležinkelis.
Tilžės miestiečių evangelikų liuteronų bažnyčioje (pastatyta po 1525 m.) apie 1536 m. įvestos lietuviškos pamaldos (pamokslus sakė J. Tartyla ir kiti). Ją nugriovus 1610 m. pastatyta vadinama Vokiečių bažnyčia (vok. Deutsche Kirche), arba Miesto bažnyčia (vok. Stadtkirche). Paskutinį kartą lietuviškos pamaldos joje įvyko 1944 m. pabaigoje artėjant frontui. Tilžės Lietuvių bažnyčia, arba Kaimo bažnyčia (vok. Landkirche), veikė nuo 1757 m. iki 1945 m.
XIX a. Spaudos draudimo metais Tilžėje buvo spausdinama lietuviška literatūra, iš kur knygnešiai ją nešdavo į rusų valdytą Lietuvos dalį (Tilžę tuo metu valdė Vokietija). 1896 m. balandžio 1 d. Tilžės miestas buvo atskirtas iš Tilžės apskrities ir įgijo atskiros apskrities teises.
1918 m. lapkričio 30 d. mieste, Mažosios Lietuvos Tautinės Tarybos narių buvo priimtas Tilžės aktas, reikalaujantis prijungti Mažąją Lietuvą prie Lietuvos valstybės.
1989 m. Tilžėje įkurta Tilžės miesto Vydūno lietuvių kultūros draugija, 1996 m. atkurta Lietuvių kultūros draugija Birutė, kuri 1998–2012 m. miesto lietuviams leido laikraštį „Naujoji aušra“. 1998 m. Tilžės katalikų parapijoje įsteigta lietuviška sekmadieninė mokykla (nuo 2000 m. veikusi Kristaus Prisikėlimo bažnyčioje). Nuo XX a. 10-to dešimtmečio Tilžės 3 pagrindinėje mokykloje veikia lietuvių kalbos ir etnokultūros fakultatyvas, vaikų darželyje „Rodničiok“ – lietuviška grupė.


== Žymūs žmonės ==
Ludwig Karl James Aegidi, politikas ir publicistas
Paul Gotthilf Reinhold Baumgarten, architektas
Sabine Bethmann, aktorė
Johannes Bobrowski, rašytojas
Carl Brinkmann, sociologas
Ernst Cohn-Wiener, meno istorikas
Klaus Endruweit, nacių gydytojas
Hans von Felgenhauer, karo rašytojas
Edgar Froese, muzikinės grupės „Tangerine Dream“ įkūrėjas
John Kay, muzikinės roko grupės „Steppenwolf“ (Stepių vilkas) muzikantas
Armin Müller-Stahl, Vokietijos ir JAV kino aktorius.


== Literatūra ==
Vytautas Kutkevičius. Juoda pilnatis virš Tilžės: istorinis romanas. – Šakiai: Medvetas, 2006. – 103 p.: iliustr. – ISBN 9955-469-33-1
Mūsų Lietuva IV t.- Vilnius: Mintis, 1991.- p.728.
Valė Bartoševičienė Sigitas Tutlys. Tilžė. Visuotinė lietuvių enciklopedija.


== Nuorodos ==
Tilžės aktas
Miesto istorija Archyvuota kopija 2009-04-04 iš Wayback Machine projekto.
Miesto puslapiai