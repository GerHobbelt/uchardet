revision: 6578799
title: Mara Salvatrucha
url: https://lt.wikipedia.org/wiki/Mara_Salvatrucha


---

Mara Salvatrucha, Mara, Mierda Seca, MS-13, MS – viena didžiausių pasaulyje nusikalstamų organizacijų. Joje yra apie 60 tūkstančių narių, iš kurių apie 10 tūkstančių gyvena JAV. Dauguma likusių – Salvadore, kažkiek – Hondūre, Kolumbijoje bei kitose Lotynų Amerikos šalyse.
Mara Salvatrucha buvo įkurta apie 1980 m. JAV, kai Salvadore įsisiautėjo pilietinis karas. Daugelis Salvadoro piliečių legaliai ir nelegaliai emigravo į JAV. Atvykę į „svajonių šalį“, Salvadoro gyventojai greitai susidūrė su socialinėmis problemomis: menkai išsilavinę, angliškai nekalbantys imigrantai negalėdavo rasti darbo, buvo pasmerkti skursti lūšnynuose. Bet net ir čia jiems teko kovoti su meksikiečių ir puertorikiečių gaujomis. Pastarosios jau buvo pasidalinusios įtakos zonas, tačiau nesitikėjo vieno dalyko: smarkiai politizuoti salvadoriečiai jau buvo patyrę karo žiaurumus, tarnavę armijoje, daugelis iš jų dalyvavo tikruose mūšiuose, daugelis kitų – jau buvo nusikaltėliais iki emigracijos, tad nužudyti žmogų jiems nieko nereiškė.
Salvadoriečiai, daugiausiai apsigyvenę Los Andželo pakraščiuose, greitai susibūrė į savas gaujas, kurias lengvai suvienijo iš to paties Salvadoro emigravę ir į tą patį skurdą pakliuvę politikai. Gaujos, perėmusios visus keisčiausius Salvadoro nusikaltėlių ir revoliucionierių įpročius, greitai pagarsėjo kraštutiniu žiaurumu ir iš Los Andželo miesto sugebėjo išstumti netgi kinų triadas.
Maždaug nuo 1990 m. JAV teisėsaugos institucijos pajuto itin stiprią Mara Salvatrucha įtaką ir ėmė aktyviai su ja kovoti, deportuodamos visus įtariamus Mara Salvatrucha narius, tačiau tai tik pablogino situaciją: iš JAV deportuoti gaujos nariai greitai įkūrė organizacijos padalinį Salvadore, kuris visais legaliais ir nelegaliais būdais ėmė verbuoti naujus narius išvažiavimui į JAV, sukūrė efektyvų narkotikų ir ginklų kontrabandos tinklą, kurio dėka Mara Salvatrucha vos per kelerius metus išplėtė savo veiklą į visas pietines JAV valstijas.
Visi Mara Salvatrucha nariai, sekdami Lotynų Amerikos revoliucionieriais (o kartu – ir indėnais), ėmė tatuiruotis savo priklausomybės ženklus. Bet ne priklausomybės politikai, o priklausomybės gaujai. Visi be išimties gaujų nariai turi ištatuiruotas raides MS bei skaičių 13 arba užrašą Mara Salvatrucha, dažnai – tiesiog ant veido. Taip gaujos narys įrodo, kad jis organizacijai priklausys iki gyvenimo galo, ir kad jis niekad jos neišduos. Dauguma narių demonstratyviai tatuiruojasi veidą – tai senovės indėnų paprotys. Salvadoro ir Hondūro policija kasmet suima tūkstančius žmonių vien už tai, kad jie turi Mara Salvatrucha tatuiruotes, bet tai nepadeda: kai kuriose šių valstybių vietovėse Mara Salvatrucha yra vienvaldė valdžia, pati atliekanti policijos funkcijas.
Amerikiečiai, kovodami su Mara Salvatrucha, jaučiasi bejėgiais: vien 2005-aisiais buvo suimta apie 2000 šios gaujos narių, pusė iš jų – per du didelius reidus, tačiau šitai negelbsti: per paskutinius 15 metų gaujos dydis bei padarytų nusikaltimų skaičius tik auga, gaujos nariais tampa net 10-13 metų vaikai, kurie pasižymi kraštutiniu žiaurumu: pagal JAV įstatymus jie nebaudžiami, todėl neretai dirba netgi samdomais žudikais.


== Nuorodos ==
laikas.lt[neveikianti nuoroda]