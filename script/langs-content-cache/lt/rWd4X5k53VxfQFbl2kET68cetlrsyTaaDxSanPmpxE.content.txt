revision: 6728498
title: "Ugniagesi\u0173 gelb\u0117toj\u0173 mokykla"
url: https://lt.wikipedia.org/wiki/Ugniagesi%C5%B3_gelb%C4%97toj%C5%B3_mokykla


---

Ugniagesių gelbėtojų mokykla – Priešgaisrinės apsaugos ir gelbėjimo departamento profesinio mokymo įstaiga, vykdanti pirminį ir tęstinį profesinį mokymą, valstybinės priešgaisrinės gelbėjimo tarnybos darbuotojų kvalifikacijos tobulinimą, suaugusiųjų neformalųjį švietimą. Įmonės kodas: 111962021.
Mokykla įsikūrusi Vilniuje, R. Jankausko g. 2. Praktinio parengimo skyrius veikia Miško g. 7, Valčiūnuose, Juodšilių sen., Vilniaus rajone. 


== Istorija ==
1924 m. Kaune surengti pirmieji 2 savaičių ugniagesių kursai. Buvo dėstomi šie dalykai: ugniagesių taktika, gaisrininkijos istorija, ugniagesių technika, ugniagesių teisė ir tvarka, pirmoji medicinos pagalba, rikiuotė ir gimnastika, kursas apie ugniagesių arklius, buvo vedami praktiniai užsiėmimai. Iki 1935 m. kursai buvo skirti komandų vadovams. Nuo 1935 m. pradėta rengti 5 dienų kursus, skirtus ne tik vadovams. 
Nuo 1940 m. priešgaisrinė apsauga buvo perorganizuota, ugniagesybos kursą turėjo baigti pramonės, prekybos įmonių, kitų įstaigų priešgaisrinės apsaugos vadovai. 
1973 m. buvo įkurtas Priešgaisrinės apsaugos valdybos prie VRM mokymo punktas. Iki 1982 m. Mokymo punktas naudojosi patalpomis Priešgaisrinės apsaugos valdybos patalpose, Švitrigailos g. 18, po to persikėlė į naują pastatą Karoliniškėse, Viesulo g. (šiuo metu R. Jankausko g. 2/28). 
1990 m. Mokymo punktas buvo reorganizuotas, ugniagesiams priskyrus gelbėjimo darbų atlikimo funkcijas. 1998 m. Mokymo punktas tapo Ugniagesių rengimo centru, įregistruotu Švietimo ir mokslo ministerijoje kaip švietimo įstaiga.
2003 m. Ugniagesių rengimo centras pertvarkytas į Ugniagesių gelbėtojų mokyklą.
2014 m. Valčiūnuose atidarytas specialaus fizinio ir profesinio parengimo kompleksas su baseinu narams mokyti.


== Mokymo programos ==
Mokykla vykdo mokymą pagal 69 mokymo programas: pagal pirminio profesinio mokymo – 2 programas, pagal Valstybinės priešgaisrinės gelbėjimo tarnybos pareigūnų įvadinio mokymo – 3 programas, pagal tęstinio formaliojo profesinio mokymo – 6 programas, pagal tęstinio neformaliojo profesinio mokymo – 10 programų, pagal Valstybinės priešgaisrinės gelbėjimo tarnybos kvalifikacijos tobulinimo – 18 programų ir pagal suaugusiųjų neformaliojo švietimo mokymo – 20 programų. 
Ugniagesių gelbėtojų profesiniam mokymui skiriami 6 mėnesiai.


== Viršininkai ==
Stasys Meškauskas (1973-1987)
Vytas Kaziliūnas (1987-1990)
Vytautas Aleksandravičius (1990-1998)
Mečislavas Griškevičius (1998-2008)
Valdas Krulikauskas (2008-2018)
Kęstutis Agintas (2018- )


== Išnašos ==


== Nuorodos ==
Sąrašas:Lietuvos profesinio mokymo įstaigos
Oficiali svetainė Archyvuota kopija 2017-09-16 iš Wayback Machine projekto.
Informacija apie mokyklą (aikos.smm.lt)