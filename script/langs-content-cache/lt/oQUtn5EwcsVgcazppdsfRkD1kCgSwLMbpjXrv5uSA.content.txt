revision: 6882414
title: "Liberi\u0161kio dvaras"
url: https://lt.wikipedia.org/wiki/Liberi%C5%A1kio_dvaras


---

Liberiškio dvaras – dvaras Liberiškyje, Panevėžio rajono savivaldybės teritorijoje, Naujamiesčio seniūnijoje, 3 km į šiaurės vakarus nuo Naujamiesčio, dešiniajame Šuojos krante.


== Istorija ==
Dvaras pirmą kartą paminėtas 1595 m., tuo metu (XVI a. pab.) priklausė A.Abramavičiui.
1790 m. dvarui priklausė 355 dūmai ir 26 100 auksinų metinių pajamų.
Apie 1805 m. dvarą kartu su Naujamiesčio dvarais iš Dominyko Jeronimo Radvilos nusipirko Ignotas Karpis. Karpių giminei dvaras priklausė iki pat 1940 m. Išlikę dvaro pastatai statyti XIX a. antroje pusėje – XX a. pradžioje.
1903 m. čia gyveno 126, o 1923 m. – 172 žmonės.
1940 m. dvarui priklausė 397,85 ha žemės. Nacionalizuojant dvarą 1940 m. jame buvo nemažai meno vertybių – daugiau nei 1 tūkst. tomų knygų biblioteka, kurioje buvo ir Lietuvos statutas su XVII a. pabaigos odiniu aptaisu. Dalis vertybių pateko į Šiaulių Aušros muziejų.
Po Antrojo pasaulinio karo dvare įsikūrė Liberiškio tarybinis ūkis.
Dvaras įrašytas į išaiškinamų kultūros paminklų sąrašą (IP 490 At).
1994 m. parengtas individualus apsaugos ir naudojimo reglamentas.


== Parkas ==
Parkas įkurtas XIX a. Jis – gamtos paminklas. Parke auga 12 vietinių rūšių ir 9 introdukuotos rūšys medžių, 6 vietinės ir 12 svetimžemių krūmų rūšių. Yra du apleisti tvenkiniai.


== Savininkai ==
A. Abramavičius, 1595 m.
Jeronimas Vincentas Radvila
Dominykas Jeronimas Radvila, nuo 1786 m.
Ignotas Karpis, nuo 1805 m.
Eustachijus Karolis Karpis, nuo 1809 m.
Pranciškus Felicijonas Benediktas Jurgis Karpis, nuo 1848 m.
Mauricijus Juozapas Pranciškus Steponas Petras Karpis, nuo 1872 m.
Benediktas Jokūbas Ignacijus Povilas Chrizostomas Petras Karpis ir jo žmona Marijona Joana Karpytė, 1905–1940 m.


== Šaltiniai ==


== Nuorodos ==
Liberiškio dvaro sodybos fotofiksacija (Lietuvos dvarų duomenų bazė) Archyvuota kopija 2016-03-05 iš Wayback Machine projekto.
Liberiškio buv. dvaro sodyba (Kultūros vertybių registras)