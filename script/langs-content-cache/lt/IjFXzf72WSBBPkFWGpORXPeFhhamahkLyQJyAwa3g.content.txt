revision: 6898328
title: "Naujas Str\u016Bnaitis"
url: https://lt.wikipedia.org/wiki/Naujas_Str%C5%ABnaitis


---

Naujas Strūnaitis – kaimas Švenčionių rajono savivaldybėje, į pietus nuo Švenčionių, prie Strūnos upelio. Strūnaičio seniūnijos centras. Stovi Naujo Strūnaičio Šv. apaštalų Petro ir Povilo bažnyčia (pastatyta 1848 m.), vandens malūnas, veikia Strūnaičio paštas (LT-18005). Prateka upelis Mera, šiaurės vakaruose telkšo Kūnos ežeras.


== Etimologija ==
Kaimas pavadintas pagal Strūnos upelį (vandenvardinis vietovardis). Priedėlis Naujas pridėtas siekiant kaimą skirti nuo Seno Strūnaičio, žinomo nuo senesnių laikų.


== Istorija ==
Rašytiniuose šaltiniuose vietovė minima 1459 m. kaip Šarių dvaras. 1781 m. Jonas ir Konstancija Hrebnickai (Grebnickiai) Strūnaityje pastatė pirmąją katalikų medinę bažnyčią. Tada buvo įkurta ir Strūnaičio parapija, turėjusi 995 parapijiečius. 1798 m. prie bažnyčios buvo įsteigta pirmoji parapinė mokykla, kurioje vaikus mokė klebonas.
1847–1849 m. Konstantinas Maslovskis pastatydino mūrinę akmenų ir plytų bažnyčią. Į šiaurės vakarus nuo jos stovi varpinė.
Konstantino Maslovskio rūpesčiu apie 1847 m. pastatytas vandens malūnas, kuriame įrengta 3 poros girnų, gelumbės vėlykla ir jaučių sukama kuliamoji mašina. Šis  malūnas be žymesnių pakitimų išlikęs iki šių dienų ir įtrauktas į įdomiausių Lietuvos objektų sąrašą. 
Į Strūnaitį 1893 m. atkeltas kunigas Juozapas Ambraziejus-Ambrozevičius bažnyčioje ėmė sakyti pamokslus lietuvių kalba. XIX a. pabaigoje Strūnaitis buvo miestelis, palivarkas ir kaimas Švenčionių apskrities Mikalavo valsčiuje, priklasė Sarių-Strūnaičio seniūnijai.1928–1930 m. veikė Ryto draugijos skyriaus lietuvių mokykla. Apie 1934 m., uždarius mokyklą, buvo organizuotas mokymas namuose, įsteigta lietuviška skaitykla, kurią 1936 m. lenkai uždarė.
Nuo 1948 m. Naujas Strūnaitis – „Naujo gyvenimo“ kolūkio centrinė gyvenvietė. 1965 m. buvo įsteigtas Strūnaičio tarybinis ūkis, kuris, kelis kartus perorganizuotas, veikė iki 1995 m. 1989 m. Naujojo Strūnaičio gyventojai dalyvavo Baltijos kelyje.


== Gyventojai ==


== Šnekta ==
Strūnaičio apylinkių šnektą 1974 m. aprašė S. Krinickaitė.


== Šaltiniai ==


== Nuorodos ==
Strūnaitis. Mūsų Lietuva, T. 1. – Bostonas: Lietuvių enciklopedijos leidykla, 1964. – 687 psl.
Miesteliai.lt