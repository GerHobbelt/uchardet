revision: 6176665
title: Gloria Gaynor
url: https://lt.wikipedia.org/wiki/Gloria_Gaynor


---

Gloria Gaynor (g. 1949 m. rugsėjo 7 d. Niuarke, Niudžersis) – JAV dainininkė, išgarsėjusi savo disko eros hitais „I Will Survive“, „Never Can Say Goodbye“, „Let Me Know (I Have A Right)“ ir „I Am What I Am“.


== Ankstyvoji karjera ==
Penktajame dešimtmetyje Gaynor dainavo grupėje „The Soul Satisfiers“. Pirmasis dainininkės solo singlas vadinosi „She’ll Be Sorry/Let Me Go Baby“ (1965).
Tačiau tai buvo tik pradžia. Tikroji sėkmė Gaynor aplankė 1975 metais, kai prekyboje pasirodė albumas „Never Can Say Goodbye“, kuris įtvirtino ją pasaulio rinkoje kaip disko dainininkę. Pirmąją albumo dalį sudaro be tarpų įrašytos trys dainos: „Honey Bee“, „Never Can Say Goodbye“ ir „Reach Out, I’ll Be There“. Šis 19 minučių trukmės šokių muzikos takelis tapo itin populiarus naktiniuose šokių klubuose. Visos trys minėtos dainos vėliau buvo išleistos kaip singlai, sukurtos ir radijui skirtos versijos. Vėliau jos tapo visų laikų hitais. Muzikos kritikai netgi ėmė vadinti Gloria Gaynor pirmąja disko muzikos atlikėja ir diktatore. „Never Can Say Goodbye“ atsidūrė pirmojoje žurnalo „Billboard“ sudaryto šokių muzikos reitingo vietoje. Pasidžiaugusi pirmojo albumo sėkme, Gloria tuoj pat išleido antrąją savo plokštelę, kuri buvo pavadinta „Experience Gloria Gaynor“. Pastarasis albumas taip pat buvo populiarus, tačiau ne tiek, kiek pirmasis.
Vėliau pasirodė singlai „Honey Bee“ (1974), „Casanova Brown“ (1975) ir „Let’s Make A Deal“ (1976). Po pastarojo singlo išleidimo Gaynor pakeitė leidybinę kompaniją. Iš pradžių tai buvo vertinama kaip geras žingsnis jos karjeroje, tačiau vėliau pasirodė priešingai. Nauji dainininkės albumai „Gloriuos“ ir „Park Avenue Sound“ kritikų vadinami gerais, bet toli gražu ne puikiais.


== Tolesni pasiekimai ==
Po nedidelių nesėkmių Gloria Gaynor įrašė vos keletą dainų. Štilis truko neilgai. 1978 metų pabaigoje moteris išleido naują albumą pavadinimu „Love tracks“ ir vėl užkopė į pop muzikos reitingų viršūnes. Ažiotažą pasaulio muzikos istorijoje sukėlė jos daina „I Will Survive“ („Aš išgyvensiu“). Šios dainos herojė – su vyru išsiskyrusi moteris, bandanti buvusiam meilužiui pasakyti, jog jai jo nebereikia ir ji net neketina dėl jo žemintis. „I will Survive“ tapo tarsi emancipuotos moters simboliu, ir dar dabar ją galima išgirsti karaokė vakarėliuose ar kitokioje linksmoje aplinkoje visame pasaulyje. Keista, bet daina yra gavusi tik vieną rimtą apdovanojimą – „Grammy“ už „Geriausią disko įrašą“.
1979 metų pabaigoje Gloria Gaynor išleido albumą „I Have A Right“. Jame buvo naujo jos hito „Let Me Know“ įrašas. Kitais metais – vėl nauja daina. Šįkart – „Love Is Just A Heartbeat Away“. „Love Is Just A Heartbeat Away“ buvo įrašyta specialiai kino juostai apie vampyrus, pavadinimu „Nocturna“.


== Karjeros JAV nuosmukis ==
1980 ir 1981 metais pasirodė dar du Gloria albumai, tačiau JAV klausytojų jie buvo ignoruojami dėl 1979 metais netikėtai prasidėjusio protesto prieš disko muziką. Gloria Gaynor buvo ignoruojama netgi tų radijo stočių, kurios vis dar transliavo jos atliekamo žanro muziką. 1982 metais Gaynor priėmė krikščionybę ir bandė atsiriboti nuo praeities, kuri dainininkei ėmė atrodyti nuodėminga. 1983 metais pasirodė naujas atlikėjos albumas „Gloria Gaynor“. Naujajame savo darbe Gloria dainos nebebuvo disko stiliaus. Moteris ėmė dainuoti pop ir R&B stilių kūrinius. Albume buvo patriotinė daina „America“ ir nauja kūrinio „I will Survive“ versija. Pastaroji ypač nustebino klausytojus pakeistu tekstu. Norėdama parodyti visuomenei, kad yra krikščionė dainos eilutę „It took all the strength I had not to fall apart“ („Man prireikė visų jėgų, kad nepalūžčiau“), dainininkė pakeitė eilute „Only the Lord could give me strength not to fall apart“ („Tik Dievas galėtų man suteikti jėgų, kad nepalūžčiau“). Deja, albumo pardavimai nebuvo sėkmingi. Gerbėjai gavo ne tai, ko iš dainininkės tikėjosi.
Paskutinė atlikėjos sėkmė – albumas drąsiu pavadinimu „I Am Gloria Gaynor“. Manoma, kad jo pardavimai išaugo dėl dainos „I Am What I Am“, kuri buvo itin populiari klubuose ir radijo eteryje. Po šio hito Gloria šlovė ėmė po truputį blėsti. 1986 metais pasirodęs albumas „The Power of Gloria Gaynor“ buvo sudarytas beveik vien iš perdainuotų kūrinių, kurie puikavosi reitingų viršūnėse prieš keletą dešimtmečių. Albumas susilaukė kritikų papeikimo ir visiškos komercinės nesėkmės.


== Karjeros atgimimas ==
1990 metais, kai pasaulyje iš naujo išpopuliarėjo disko muzika, sugrįžo ir Gloria Gaynor. Moteris šiek tiek užsiėmė vaidyba. Iš pradžių kaip kviestinė aktorė pasirodė kelete juostų, vėliau ėmė rengti pasirodymus Brodvėjaus teatre.
Į įrašų studiją dainininkė sugrįžo 2002 metais ir po penkiolikos metų pertraukos įrašė naują albumą „I Wish You Love“.
Nors nuo dainos „I Will Survive“ išleidimo jau praėjo beveik trys dešimtmečiai, ji vis dar yra dainininkės „arkliukas“. Gloria Gaynor aktyviai koncertuoja JAV ir visame pasaulyje. Svarbiausia kiekvieno pasirodymo daina – būtent „I Will Survive“, atliekama ir koncertuose, ir televizijos šou. „I Will Survive“ perdainavo ir kitaip aranžavo tiek muzikantų, kad kūrinio tiesiog neįmanoma pamiršti. Turbūt tai ir išsaugojo Gloria Gaynor, pirmojo „I Will Survive“ sudainavusio balso savininkę.
2004 metais Gaynor dar kartą išleido savo 1998 metais įrašytą albumą „The Answer (Gloria Gaynor album)“. Albume – populiarus klubuose hitas „Oh, What A Life“.


== Diskografija ==


=== Studijiniai albumai ===
1975: Never Can Say Goodbye
1975: Experience Gloria Gaynor
1976: I’ve Got You
1977: Glorious
1978: Park Avenue Sound
1978: Love Tracks
1979: I Have a Right
1980: Stories
1981: I Kinda Like Me
1983: Gloria Gaynor
1984: I Am Gloria Gaynor (Chrysalis)
1986: The Power of Gloria Gaynor
1990: Gloria Gaynor '90
1992: Love Affair
1995: I’ll Be There (Radikal)
1997: The Answer
2002: I Wish You Love (Bell)
2005: Live! At John J. Burns Town Park (Instant Live)
2007: Christmas Presence (Glolo)


=== Kompiliaciniai albumai ===
1977 – The Best of Gloria Gaynor
1982 – Greatest Hits
1995 – I’ll Be There
1994 – Reach Out
1998 – I Will Survive: The Anthology
1998 – The Gloria Gaynor Album
2000 – 20th Century Masters: The Millennium Collection: The Best of Gloria Gaynor
2001 – Ten Best: The Millennium Versions
2002 – I Will Survive
2006 – All The Hits Remixed
Universal Masters Collection


=== Singlai ===
1974: Honey Bee
1974: Never Can Say Goodbye
1975: Reach Out I’ll Be There
1975: Real Good People
1975: Walk on By
1975: All I Need Is Your Sweet Lovin
1975: Casanova Brown/(If You Want It) Do It Yourself/How High the Moon
1975: (If You Want It) Do It Yourself
1975: How High the Moon
1976: Let’s Make a Deal
1978: Substitute/Anybody Want to Party?/I Said Yes
1978: I Will Survive
1978: Substitute
1979: Anybody Want to Party?
1979: Let Me Know (I Have a Right)
1981: Let’s Mend What’s Been Broken
1983: I Am What I Am
1984: Strive
1987: Be Soft with Me Tonight
1997: Mighty High (su The Trammps)
2000: Last Night
2000: Just Keep Thinking About You
2002: I Never Knew
2006: The Power of a Woman In Love
2008: Hacer Por Hacer (su Miguel Bosé)


== Nuorodos ==
Oficiali Gloria Gaynor svetainė
Gloria Gaynor interviu anglų kalba portale discomusic.com
Interviu su Gloria anglų kalba portale famousinterview.ca
„Beyond Surviving“/„SOON Online Magazine“ interviu su Gloria Gaynor Archyvuota kopija 2009-04-21 iš Wayback Machine projekto.
Gloria Gaynor svetainėje Last.fm