revision: 6702647
title: Remigijus Osauskas
url: https://lt.wikipedia.org/wiki/Remigijus_Osauskas


---

Remigijus Osauskas (g. 1974 m. rugpjūčio 25 d. Dargužiuose, Jonavos rajonas) – Lietuvos pedagogas, Jonavos rajono savivaldybės politinis ir visuomenės veikėjas, Jonavos tarybos narys, buvęs Jonavos rajono vicemeras.


== Biografija ==
1981 m. pradėjo lankyti Žeimių vidurinę mokyklą, kurią 1992 m. baigė sidabro medaliu. 1992–1997 m. studijavo Vytauto Didžiojo universiteto (VDU) Katalikų teologijos fakultete, kuriame įgijo katalikų teologijos bakalauro laipsnį. 1999 m. VDU Socialinių mokslų fakultete baigė socialinių mokslų srities edukologijos krypties magistrantūrą (Švietimo vadybos programą), įgijo profesinio mokymo vadybininko specialybę. 2000–2002 m. Lietuvos teisės universiteto (MRU) Valstybinio valdymo fakultete (dab. MRU Politikos ir vadybos f.) baigė Viešojo administravimo katedros kuruojamą mokesčių administravimo programą, viešojo administravimo magistras.
1999–2000 m. Kauno lengvosios pramonės ir paslaugų verslo mokyklos filosofijos ir sociologijos dėstytojas. 2000–2001 m. Žeimių vidurinės mokyklos tikybos ir lotynų kalbos mokytojas.
Moka rusų, anglų ir lotynų kalbas. Turi vokiečių, prancūzų bei graikų kalbų pagrindus.
Domisi kraštotyra, archeologija, laisvalaikiu skaito knygas, keliauja. Kopė į Kaukazo kalnuose esančią Elbruso viršukalnę (4800 metrų aukščio) kartu su 8 alpinistų grupe (2014 m.).


== Vadybinė ir administracinė veikla ==
1994 m. įkūrė individualią įmonę, vertėsi mažmenine prekyba. „Remigijaus Osausko įmonės“ steigėjas ir savininkas. 2000 m. draudimo bendrovės UAB „DK LINDRA“ Jonavos agentūros vadybininkas. Nuo 2001 m. dirbo VĮ „Lietuvos paštas“, buvo Kauno apskrities centrinio pašto vadybininkas, nuo 2001 m. „Lietuvos pašto“ Rinkodaros ir komercijos skyriaus viršininkas.
2006–2009 m. Jonavos rajono savivaldybės administracijos Viešųjų pirkimų ir informatikos skyriaus vedėjas. Nuo 2009 m. vasario iki 2010 m. rugpjūčio mėnesio – Jonavos rajono savivaldybės administracijos direktorius. Nuo 2010 m. spalio iki 2011 m. vasario mėnesio – Jonavos rajono savivaldybės administracijos Viešųjų pirkimų skyriaus vedėjas. 2011–2015 m. Jonavos rajono savivaldybės mero pavaduotojas. Keleivių vežimo įmonės UAB „Jonavos autobusai“, valdančios Jonavos autobusų stotį, Stebėtojų tarybos narys. 2016 m. – 2017 m. LR Seimo nario Jono Liesio padėjėjas – sekretorius. Nuo 2017 m. rugpjūčio mėn. – UAB „Investicinių sprendimų grupė“ direktorius.


== Politinė veikla ==

Jonavos rajono savivaldybės tarybos narys. 2011 metais buvo pirmąkart išrinktas Tarybos 2011-2015 metų kadencijai. Priklausė valdančiajai daugumai. Nuo 2011 iki 2015 metų Jonavos rajono savivaldybės mero pavaduotojas. 2014 metų sausio mėn. laikinai ėjo Jonavos mero pareigas. Nuo 2011-06-05 iki 2015-05-20 d. Kauno regiono plėtros tarybos narys.Dalyvavo 2015 m. Lietuvos savivaldybių tarybų rinkimuose. Juose pakartotinai buvo išrinktas į Jonavos rajono tarybą. Kaip kandidatas į Jonavos rajono merus tiesioginiuose rinkimuose užėmė 2-ąją vietą. Jonavos tarybos 2015-2019 metų kadencijos narys. 2015–2017 m. Liberalų sąjūdžio frakcijos seniūnas. 2019 m. buvo išrinktas Jonavos rajono savivaldybės tarybos nariu trečiai kadencijai. Išrinktas frakcijos "Auganti Jonava" seniūnu. Dirba savivaldybės tarybos opozicijoje.
2015 m.  - 2018 m. buvo Jonavos rajono tarybos opozicijos lyderis. Veiklos metu inicijavo kelionės išlaidų kompensavimą į kaimus dirbti važinėjantiems pedagogams, sveikatos, kultūros, meno ir soc. darbuotojams. Taip pat pateikė vėliau įgyvendintą siūlymą Joninėse drausti prekybą stipriu alkoholiu ir jo įsinešimą Joninių slėnyje. 2016 metais į viešumą iškėlė Jonavos mokinių maitinimo problemą dėl užkertamo kelio konkursuose dalyvauti smulkioms įmonėms, kuomet Viešųjų pirkimų tarnyba, nustačiusi pažeidimus (neracionalų lėšų naudojimą, konkurencijos ribojimą ir kt.), įpareigojo tris Jonavos mokyklas nutraukti maitinimo paslaugų pirkimus. 2017 m. inicijavo Jonavos rajono gyventojų parašų rinkimą, siekiant Jonavoje pradėti baseino statybas. Surinkęs virš 2000 gyventojų parašų, užregistravo savivaldybės tarybos sprendimo projektą dėl baseino projektavimo. 2018 m. siūlė priimti Sodininkų bendrijų rėmimo tvarką.
2016 m. Lietuvos Respublikos Seimo rinkimų kandidatas į Seimo narius Jonavos rinkimų apygardoje. Pretendentas į Lietuvos Respublikos Vyriausybės narius Liberalų Sąjūdžio valdančiojoje daugumoje. Kandidatas į Lietuvos žemės ūkio ministrus. 2016 m. rugsėjo mėn. Lietuvos Respublikos žemės ūkio rūmuose pristatė Lietuvos žemės ūkio ir kaimo plėtros viziją.


== Darbas Savivaldybės komitetuose ==

Jonavos rajono savivaldybės Tarybos Sveikatos, ekologijos ir socialinių reikalų komiteto narys (2011-2015 m., 2015-2019 m., nuo 2019 m.)
Jonavos rajono savivaldybės Tarybos Kontrolės komiteto narys (2015–2017 m.) 


== Darbas Savivaldybės komisijose ==
Jonavos rajono savivaldybės Tarybos Antikorupcijos komisijos pirmininkas (2017-2019 m.), narys (nuo 2019 m.)
Jonavos rajono savivaldybės Narkotikų, tabako ir alkoholio kontrolės komisijos pirmininkas
Jonavos rajono savivaldybės tarybos veiklos reglamento redakcinės komisijos narys
Jonavos rajono savivaldybės komisija viešajam pirkimui organizuoti Jonavos miesto Sąjūdžio ir Santarvės aikščių kadastrinių matavimų paslaugai atlikti, Komisijos pirmininkas


== Veikla darbo grupėse ==
Darbo grupė dėl Jonavos rajono savivaldybės asmens sveikatos priežiūros įstaigų reorganizavimo poreikio ir galimybių analizės, Darbo grupės pirmininkas 
Darbo grupė dėl Bukonių PSPC reorganizavimo poreikio ir galimybių, Darbo grupės pirmininkas
Darbo grupė Jonavos savivaldybės įstaigų vadovų ar Seniūnijų seniūnų pateiktų prašymų dėl skolų pripažinimo beviltiškomis išnagrinėjimui, Darbo grupės pirmininkas
Darbo grupė Jonavos rajono mokyklų lauko aikštynų renovavimo eiliškumo tvarkai nustatyti, Darbo grupės pirmininkas
Darbo grupė dėl VšĮ „Jonavos futbolas“ įkūrimo galimybės, Darbo grupės pirmininkas
Darbo grupė dėl 2013 metų uropos vaikinų iki 19 metų futbolo čempionato treniruočių bazės steigimo Jonavoje, Darbo grupės pirmininkas
Darbo grupė Kulvos seniūnijos švietimo įstaigų situacijai įvertinti, Darbo grupės pirmininkas
Darbo grupė dėl Jonavos rajono savivaldybės Jaunimo politikos kokybės vertinimo atlikimo, Darbo grupės narys, vertintojas


== Narystė partijose ir partinė veikla ==
Nuo 2000 m. Lietuvos centro sąjungos, nuo 2003 m. Lietuvos liberalų ir centro sąjungos narys.
Nuo 2010 m. -  Lietuvos Respublikos Liberalų Sąjūdžio (LRLS) narys. Nuo 2011 m. LRLS Jonavos skyriaus pirmininkas. 2013 metais LRLS Skyriaus visuotiniame-rinkiminiame susirinkime buvo pakartotinai išrinktas pirmininku antrai 2 metų kadencijai, 2015 metais – trečiai kadencijai. Už aktyvią veiklą 2014 m. ir 2016 m. buvo apdovanotas ir pelnė nominaciją „Metų savivaldybės politikas“.2013–2015 m. LR Liberalų sąjūdžio Valdybos narys. LRLS Kauno regiono koordinatorius. 2016–2017 m. LR Liberalų sąjūdžio Valdybos narys. 2019 m. savivaldybių tarybų rinkimuose dalyvavo kaip visuomeninio rinkimų komiteto "Su Sinkevičiumi ir Osausku" kandidatas.


== Visuomeninė veikla ==

Dalyvauja visuomeninėje veikloje, rūpinosi kaimiškųjų vietovių plėtra. 2001 m. kraštiečių klubo „Žeimių ainiai“ steigėjas, klubo pirmininko pavaduotojas. Lietuvos Šaulių Sąjungos Jonavos šaulių skyriaus 11-osios kuopos narys, Jonavos bitininkų draugijos narys, Jonavos rajono ūkininkų sąjungos narys, folkloro grupės „Laduta" narys. Bendradarbiauja su įvairiais paramos fondais, Vaikų dienos centrais. Prisidėjo prie Paramos ir labdaros fondo „Gerumo sparnai“ įkūrimo.2012 m. Sendaikčių turgaus Jonavoje steigimo iniciatorius.
Nuo 2012 m. kasmėnesinio sekmadieninio „Blusų turgaus“, veikiančio Jonavoje šiltojo sezono metu, organizatorius. Šią iniciatyvą įgyvendino kartu su Jonavos liberalų skyriaus nariais. Nuo 2013 m. Jonavoje vykstančio dviračių žygio „Karūnuokime Jonavą“, skirto paminėti Valstybės dienai (liepos 6 d.), organizatorius. Nuo 2012 m. Menų plenero, vykstančio Jonavos Ramybės skvere ir aplink senojo parko erdves, globėjas. Diskusijos „Laisva Lietuva: mano įnašas į jos ateitį“ (laisvės, pažangos ir tobulėjimo temomis) Jonavos Kultūros centro Meno galerijoje organizatorius.Tarptautiniame muzikos festivalyje „Rytų muzikos ir melodijos“ (SHARO TARONALARI), vykusiame Samarkande (Uzbekistanas), Lietuvos folkloro pristatymo projekto „Dijuta" delegacijos vadovas.2014 m. Jonavos rajono savivaldybėje pravedė Pilietiškumo pagrindų pamoką „Jonava šiandien ir rytoj“ Jonavos gimnazistams. Prisidėjo prie fizinio aktyvumo skatinimo priemonių (pvz., šiaurietiško ėjimo pamokos senjorams ir jaunimui), taip pat per Miesto gimtadienį rengiant protmūšį „Mes – už Jonavą“ apie Jonavos kraštą. Vienas iš organizatorių Jonavos kultūros centre rengiant Padėkos renginį pažangių ir gabių Jonavos 1 –4 klasių mokinių tėvams. Dalyvavo respublikinėje akcijoje „Knygų Kalėdos“, padovanojo knygų Jonavos rajono kaimų bibliotekoms. Už nuolatinę paramą ir bendradarbiavimą buvo Labdaros fondo „Gerumo sparnai“ apdovanotas padėkos raštu.


== Šeima ==
Remigijus Osauskas gimė miškininko ir agronomės šeimoje. Tėvas dirbo Jonavos miškų ūkyje, Upninkų (Santakos) girininkijoje.
Žmona Ina Osauskienė, optometristė, korekcinių akinių gamybos-prekybos įmonės UAB „Ortoptikos centras“ vadovė; Jonavos rajono savivaldybės Visuomenės sveikatos biuro direktorė. Vyresnioji dukra Monika Osauskaite, baigusi Vytauto Didžiojo universiteto (VDU) Humanitarinių mokslų fakulteto romanų kalbų studijas. Mainų programos „Erasmus+“ stipendininkė ir dalyvė Triesto universitete.  Šiuo metu dirba Vytauto Didžiojo Universitete. Jaunesnioji dukra Ringailė Osauskaitė.


== Šaltiniai ==


== Nuorodos ==
Remigijaus Osausko anketa Archyvuota kopija 2016-09-20 iš Wayback Machine projekto. (2015 m. savivaldybių rinkimai)
Remigijaus Osausko biografija (2004 m. Seimo rinkimai)