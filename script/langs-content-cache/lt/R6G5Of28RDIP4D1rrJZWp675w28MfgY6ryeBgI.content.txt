revision: 6910820
title: "Julius Tamo\u0161i\u016Bnas (1926)"
url: https://lt.wikipedia.org/wiki/Julius_Tamo%C5%A1i%C5%ABnas_(1926)


---

Julius Tamošiūnas (1926 m. gegužės 15 d. Žadavainiuose, Utenos apskritis – 1995 m. sausio 18 d. Kaune) – Lietuvos periodinės spaudos bibliografas.


== Biografija ==
Mokėsi savarankiškai, vėliau baigė penkias Vilniaus Vytauto Didžiojo gimnazijos klases, o šeštąją – Utenos gimnazijoje. 1944 m. mobilizuotas į rusų kariuomenę, tačiau ties Švenčionėliais iššoko iš traukinio, buvo pašautas, slapstėsi. 1945 m. suimtas, nuteistas kalėti Vorkutos lageriuose. Į Lietuvą grįžo 1956 m. Dirbo Lentvario „Kaitros“ gamykloje, Lentvario kilimų fabrike. 1957 m. eksternu baigė Kauno S. Nėries vidurinę mokyklą. Mokėsi Kauno politechnikos instituto vakariniame Statybos fakultete, bet nebaigė. Dirbo saugumo technikos inžinieriumi statybos organizacijose.
Laisvalaikiu rinko lietuviškus spaudinius. Aktyviai dalyvavo Lietuvos žurnalistų sąjungos, Žmogaus teisių gynimo asociacijos, liaudies menininkų, Knygos mėgėjų ir kitų draugijų veikloje. Tapė Lietuvos peizažus, rašė eilėraščius.Palaidotas Daugailių kapinėse.


== Bibliografija ==
Lietuviškos periodinės spaudos kolekcijos parodos katalogas, 1883–1940. – Kaunas, 1988. – 179 p.: iliustr.
Lietuviškų periodinių leidinių bibliografija, 1832–1982. – Kaunas, 1991. – 941 p.: iliustr.
Lietuviškų periodinių leidinių bibliografija, 1983–1993: su 1832–1982 metų bibliografijos papildymu. – Kaunas, 1994. – 585 p.: iliustr. – ISBN 9986-9012-0-0


== Įvertinimas ==
1995 m. žurnalistinė Vinco Rastenio premija, po mirties 


== Šaltiniai ==