revision: 6878486
title: Antonov An-225
url: https://lt.wikipedia.org/wiki/Antonov_An-225


---

Antonov An-225 (angl. An-225 Mriya, ukr. Антонов Ан-225 Мрія, liet. Svajonė) – buvo didžiausias ir galingiausias pasaulyje transportinis lėktuvas. Pagamintas Kijeve esančiame aviaciniame mokslo-techniniame komplekse Antonov.
1984–1988 m. buvo suprojektuoti ir statomi du unikalūs lėktuvo egzemplioriai. 1988 m. gruodžio 21 d. pirmas lėktuvas atliko pirmąjį skrydį. Antrojo egzemplioriaus baigta 70% darbų.
An-225 buvo sunkiausias ir didžiausios keliamosios galios reguliariai skraidęs lėktuvas. Vienintelis lėktuvas, sparnų pločiu lenkiantis An-225 yra Hughes H-4 Spruce Goose, į orą pakilęs tik kartą.
An-225 pasiekė 240 pasaulio rekordų, tarp kurių ir keliamoji galia. 1989 m. kovo 22 d. lėktuvas atliko unikalų skrydį su 156,3 t sveriančiu kroviniu, kurio metu buvo pagerinti 110 aviacijos rekordų.[reikalingas šaltinis]


== Savybės ==

Po sparnais sumontuoti šeši reaktyviniai varikliai Д-18Т, pagaminti „Motor Sič“ gamykloje. Lėktuvo sparnai pritvirtinti virš fiuzeliažo, uodega sudaryta iš dviejų kylių. Didžiausias lėktuvo greitis 850 km/h, kreiserinis – 800 km/h. Skrydžio nuotolis – 1500–2500 km.
Lėktuvas sukurtas sunkiasvorio transportinio lėktuvo An-124 pagrindu. Pagrindiniai skirtumai nuo pastarojo modelio:

Centrinė sparnų dalis, jungianti abu sparnus.
Pailgintas fiuzeliažas.
Pakeista uodegos konstrukcija.
Krovinių skyriaus vartai uodegoje.
Padidintas važiuoklės atramų skaičius.
Išorinio krovinio tvirtinimo sistema.
Du papildomi varikliai.


== Paskirtis ==

Tokio lėktuvo statybos priežastis buvo transporto sistemos kūrimas skirtos daugkartinio panaudojimo kosminio laivo Buran projektui. Pagrindinė An-225 paskirtis, šiame projekte, buvo skirtingų raketų-nešėjų bei kosminio laivo komponentų transportavimas iš gamybos ir surinkimo vietų į paleidimo vietą. Taip pat lėktuvas buvo skirtas daugkartinio panaudojimo kosminio laivo pargabenimui į kosmodromą tais atvejais, kai erdvėlaivis nusileidžia atsarginiuose oro uostuose.
An-225 norėta panaudoti ir erdvėlaivio startui ore, kaip pirmojo etapo sistemą. Taigi, lėktuvo keliamoji galia turėjo būti didesnė už 250 tonų.
Raketa-nešėja Energija ir kosminis laivas Buran buvo labai didelių gabaritų ir viršijo An-225 krovinių skyriaus talpą. Todėl ant lėktuvo buvo numatytas išorinių krovinių tvirtinimas. Dėl išorėje išorinių krovinių sukeliamų oro sūkurių buvo suprojektuota uodega su dviem kyliais.
Lėktuvas buvo pritaikytas unikaliems kroviniams gabenti. Unifikacija su An-124 pasitarnavo jo universalumui.


=== Lėktuvo galimybės ===
Plataus naudojimo krovinių gabenimas (stambiagabaričiai, sunkūs, ilgi), sveriančių iki 250 tonų. Užregistruota rekordinė keliamoji galia – 253 tonos;
Žemynininis krovinių gabenimas, sveriančių nuo 180 iki 200 t;
Tarpžemynininis krovinių gabenimas, sveriančių iki 150 t;
Vientisų, sunkių krovinių gabenimas, tvirtinant ant fiuzeliažo, sveriančių iki 200 t.Lėktuvo viduje yra krovinių skyrius, kuriame galima gabenti įvairius krovinius. Pvz.:

16 dešimties tonų aviacinių konteinerių;
50 lengvųjų automobilių;
vientisus krovinius iki 200 t (turbinas, generatorius, sunkvežimius BelAZ).Krovinių skyriaus išmatavimai: ilgis – 43 m, plotis – 6,4 m, aukštis – 4,4 m. Skyrius, siekiant padidinti transportavimo galimybes, hermetiškas. Virš krovinių skyriaus kabina skirta 6 ekipažo nariams ir 88 krovinį lydintiems asmenims. Visos valdymo sistemos 4 kartus dubliuotos. Krovimo įrangos kompleksas, taip pat priekinis krovininis liukas su rampa užtikrina greitus ir patogius pakrovimo-iškrovimo darbus. Lėktuvas gali gabenti unikalius krovinius ant fiuzeliažo, kurių gabaritai neleidžia jų patalpinti į kitas oro ar žemės transporto priemones. Tokių krovinių tvirtinimui ant fiuzeliažo yra speciali tvirtinimo sistema.


== Paskirtis ==
An-225 buvo naudojamas komerciniams kroviniams gabenti ir priklausė kompanijai „Antonov Airlines“.
Projektuota panaudoti lėktuvą kaip skraidantį startinį kompleksą aviacijos-kosminėms sistemoms. Vienas iš perspektyvių projektų – rusų-ukrainiečių „Daugiatikslė aviacijos-kosminė sistema“.


== Sunaikinimas ==

2022 m. Antonovo oro uosto mūšio metu lėktuvas jame liko. Kadangi vienas variklis buvo išardytas, pakilti, nors ir buvo paliepta, nespėta. Liepsna angare pirmąkart pastebėta 2022 m. vasario 27 d, 11:13 ir patvirtinta NASA, palydovų duomenimis. Lėktuvas sunaikintas, jo vertė siekė apie 3 mlrd. JAV dolerių. Ukraina planuoja pareikalauti Rusijos atlyginti žalą ir pasigaminti analogišką.


== Nuorodos ==
lizdas.lt / Sunkusis transporto lėktuvas An-225 „Mrija” (lietuvių k.)
antonov.com / AN-225 Mriya / Super Heavy Transport | (anglų k.)
buran-energia.com / Description | (anglų k.)
youtube.com / Antonov An225 Mriya landing in England 4K video (anglų k.)
airliners.net / Displaying photos of Antonov An-225 Mriya | (anglų k.)


== Šaltiniai ==