revision: 6962217
title: "U\u017Eliekn\u0117s \u0161v. Marijos Magdaliet\u0117s ba\u017Eny\u010Dia"
url: https://lt.wikipedia.org/wiki/U%C5%BEliekn%C4%97s_%C5%A1v._Marijos_Magdaliet%C4%97s_ba%C5%BEny%C4%8Dia


---

Užlieknės Šventos Marijos Magdalietės bažnyčia – bažnyčia, stovinti Užlieknės kaime, 7,5 km į vakarus nuo Viekšnių, Šventupio (Ventos kairiojo intako) kairiajame krante. Liaudies architektūros formų.


== Istorija ==
Koplyčia Užlieknėje žinoma nuo 1784 m. Kanauninkas Kasparas Bytautas 1807 m. pastatė naują medinę, kuri 1857 m. buvo perstatyta; priklausė Viekšnių parapijai. Dukart per metus (gegužės ir liepos mėn.) vykdavo atlaidai.
1931 m. užliekniškė Januškaitė savo 24 ha ūkį pavedė šventovei, į ją buvo paskirtas klebonas ir Užlieknė tapo bažnytkaimiu. 1931 m. lapkričio 13 d. bažnyčia iš senosios vietos buvo perkelta į dovanotąją žemę (maždaug 300 m nuo buvusios vietos) – Medžialenkės kaimo statybininkui P. Garaliui vadovaujant, ji buvo užkelta ant apvalių rąstų ir perridenta. Pastatas buvo atnaujintas, o šventorius aptvertas. Tarpukaryje garsėjo Šv. Marijos Magdalietės atlaidais (liepos 22 d.), bažnyčioje klebonavo kun. Liaudanskis, kun. Stanislovas Ercius, kun. Kazimieras Vilkickas (abu pastarieji palaidoti Užlieknėje) ir kt. 
2007 m. kovo pradžioje bažnyčia smarkiai apdegė.


== Architektūra ==
Pastatas liaudiškos architektūros formų, stačiakampio plano, vienabokštis. Įrengti keturi altoriai. Šventoriaus tvora medinių statinių. Prie vartų stovi 1904 m. metalinis kryžius, atgabentas iš senosios bažnyčios vietos. Į Kultūros vertybių registrą įrašyti: šviestuvas, du altoriai ir pavieniai paveikslai.


== Galerija ==

		
		
		
		
		
		
		


== Šaltiniai ==
Viekšnių bažnyčios praeitis // Verslas 1937 m. liepos 16 d., Nr. 29–30 (283–284), psl. 4
Užlieknės šv. Marijos Magdalietės parapija // telsiuvyskupija.lt
Mažeikių kraštą garsinančios bažnyčios – Užlieknės šv. Marijos Magdalietės // www.budas.lt