revision: 6882153
title: "K\u0119stutis Lapinskas"
url: https://lt.wikipedia.org/wiki/K%C4%99stutis_Lapinskas


---

Kęstutis Lapinskas (g. 1937 m. sausio 29 d. Bedaliuose, Šakių valsčius) – Lietuvos teisininkas, teisėtyrininkas konstitucionalistas, politinis bei visuomenės veikėjas.


== Biografija ==
1960 m. baigė Vilniaus universiteto Teisės fakultetą (VU TF), įgijo teisininko kvalifikacinį laipsnį. 1960–1963 m. Juridinės komisijos prie LSSR Ministrų Tarybos konsultantas. 1963–1966 m. studijavo Maskvos M. Lomonosovo valstybinio universiteto aspirantūroje, teisės mokslų kandidatas. 1966–1990 m. VU TF vyresnysis dėstytojas, prodekanas; nuo 1969 m. docentas, 1973–1990 m. Valstybinės teisės katedros vedėjas, VU TF Konstitucinės ir administracinės teisės katedros dėstytojas.1990–1992 m. LR AT deputatas, išrinktas Šiaulių Gubernijos rinkimų apygardoje. Signataras, LR Konstitucijos projekto rengimo grupės narys, Laikinosios komisijos LR Konstitucijos projektui parengti pirmininkas. Rengė LR Konstitucinio Teismo įstatymo, kitų įstatymų projektus, dalyvavo kurdamas šalies teismų sistemą, dirbo aukštų pakopų bendrosios kompetencijos bei administraciniame teismuose.
1993–1999 m. LR Konstitucinio Teismo teisėjas. 1999–2000 m. Lietuvos apeliacinio teismo Administracinių bylų skyriaus pirmininkas. 2000–2002 m. Lietuvos vyriausiojo administracinio teismo pirmininkas. Nuo 2002 m. kovo 19 d. iki 2011 m. kovo 14 d. Konstitucinio Teismo teisėjas , 2008 m. kovo 21 d. – 2008 m. balandžio 3 d. laikinai einantis pirmininko pareigas, iki 2011 m. balandžio 12 d. pirmininkas. 2011–2012 m. Teisėjų etikos ir drausmės komisijos pirmininkas.Mokslinių interesų kryptys – konstitucinė teisė, administracinė teisė, dėstomi dalykai – lyginamoji konstitucinė teisė, konstitucinė priežiūra. Parašė teisės knygų, paskelbė mokslinių straipsnių iš valstybinės ir administracinės teisės, dalyvavo konferencijose, mokslinių, mokslinių-metodinių tarybų, redkolegijų veikloje.Vedęs, turi 2 dukras ir sūnų.


== Bibliografija ==
Tarybinės valstybės ir teisės pagrindai: mokymo metodinė priemonė (su kitais). – Kaunas: Šviesa, 1975. – 138 p.
Teisinis darbas įmonėje (su kitais), 1977 m.
Vietinės Tarybos valdymo aparatas. – Vilnius: Mintis, 1977. – 61 p.
Liaudies draugovininkui spie teisę (su kitais), 1979 m.
Vietinių Tarybų organizacinė veikla / Kęstutis Lapinskas, Pranas Petkevičius, Juozas Žilys. – Vilnius: Mintis, 1979. – 246 p.
Tarybinė administracinė teisė / Kęstutis Lapinskas, Pranas Petkevičius. – Vilnius: Mintis, 1980. – 471 p.
Lietuvos TSR konstituciniai institutai. – Vilnius: Mintis, 1981. – 219 p.
Tarybinė valstybinė teisė. – Vilnius: Mintis, 1987. – 343 p.


== Įvertinimas ==
1999 m. Lietuvos didžiojo kunigaikščio Gedimino ordino Karininko kryžius 
2000 m. Lietuvos nepriklausomybės medalis
2011 m. Lenkijos Ordino už nuopelnus Komandoro kryžius


== Šaltiniai ==