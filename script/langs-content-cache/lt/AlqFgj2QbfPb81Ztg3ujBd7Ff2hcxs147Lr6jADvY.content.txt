revision: 6635551
title: "\u0160e\u0161uol\u0117li\u0173 I dvaras"
url: https://lt.wikipedia.org/wiki/%C5%A0e%C5%A1uol%C4%97li%C5%B3_I_dvaras


---

Šešuolėlių dvaras – dvaras, stovintis Pirmuosiuose Šešuolėliuose. Išlikęs parkas, tvenkiniai.


== Istorija ==
Iki XIX a. Šešuolėliai priklausė Biržų Radviloms, po to perėjo į Jasinskių ir Končių rankas. 
Medardas Kazimieras Končia, Ogończyk herbo bajoras, valdė dar ir Lokinės (Lukinės) bei Siesikų dvarus. Jis buvo aktyvus 1831 m. sukilimo dalyvis, 1838 m. už priklausymą konspiracinei Simono Konarskio organizacijai buvo ištremtas į Archangelsko sritį. 1843 m. caro valdžia leido jam apsigyventi Mintaujoje, po dvejų metų – Lokinės dvare, kiek vėliau jam buvo sugrąžintas ir Šešuolėlių dvaras. Kaip tuo metu atrodė dvaras, tikslių žinių nėra. Dabartinius angliško stiliaus rūmus 1900 m. pagal architekto T. Rostvorovskio projektą pasistatydino Medardo sūnus Petras Povilas Končia (1845-1917), Vilniaus žemės banko direktorius. Šešuolėliuose jis buvo įkūręs pradinę mokyklą, bet carinė valdžia, nubaudusi jį pinigine bauda, mokyklą uždarė.  
Šešuolėlių dvarą paveldėjęs Petro Povilo Končios sūnus Motiejus Jonas Končia (1884-1964) buvo gamtos mokslų tyrinėtojas. Dar Fryburgo universitete jis 1908 m. dalyvavo kelių mėnesių ekspedicijoje Pakistane, Hisparo ledyne, todėl jį būtų galima laikyti vienu pirmųjų Himalajų tyrinėtojų Lietuvoje. Grįžęs į gimtąjį Šešuolėlių dvarą, Motiejus Jonas Končia ilgai neužsibuvo ir išvyko į Prancūziją tyrinėti Alpių ledynų. Tuo metu Šešuolėlių dvare ėmė lankytis Lietuvos kariuomenės pulkininkas Jonas Variakojis (1882-1966). Žmonės jį dažnai matydavo vaikščiojantį dvaro parke su Motiejaus Končios žmona Marija. Po kurio laiko jis tapo Šešuolėlių dvaro savininku.  Nėra iki galo aišku, ar jis Šešuolėlių dvarą pirko, bet yra žinoma, kad Mariją jis vedė. 1941 m. jie per Vokietiją emigravo į Ameriką. Jonas Variakojis ir Marija iš Grabovskių Končia-Variakojienė mirė Čikagoje.[1] 
Po 1990 metų dvaras grąžintas Končių ir Variakojų paveldėtojams, gyvenantiems JAV, o dabar priklauso Petrauskams.
Iki 1998 m. dvaro rūmai buvo apleisti, bet po to buvo restauruoti, senasis parkas sutvarkytas, išvalyti tvenkiniai, rekonstruoti rūmai ir visas dvaro ansamblis. Dabar dvaro interjeras yra vienas puošniausių ir turtingiausių tarp visų Lietuvos dvarų. Turistai jame nepriimami. [2]


== Nuorodos ==