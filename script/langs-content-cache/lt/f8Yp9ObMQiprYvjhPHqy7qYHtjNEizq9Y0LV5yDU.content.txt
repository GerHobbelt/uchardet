revision: 6880965
title: "Zita \u0160im\u0117nait\u0117"
url: https://lt.wikipedia.org/wiki/Jonas_Paulauskas


---

Jonas Paulauskas (1923 m. sausio 9 d. Jurbarke – 2003 m. gruodžio 12 d. Vilniuje) – Lietuvos kalbininkas, žodynininkas.


== Biografija ==
1945–1949 m. studijavo Kauno universitete, 1950 m. baigė Vilniaus universitetą. 1959 m. apgynė disertaciją „Veiksmažodžių priešdėlių funkcijos dabartinėje lietuvių literatūrinėje kalboje“.
Nuo 1950 m. Lietuvių kalbos instituto bendradarbis.


== Mokslinė veikla ==
J. Paulauskas – vienas žymiausių lietuvių leksikografų, virš 50 m. dirbęs prie dvidešimties „Lietuvių kalbos žodyno“ tomų, rengęs šio žodyno elektroninį variantą. Kartu su kitais rašė „Žodyno“ IV, VII, VIII t. tekstą, redagavo IV–VII, I2, II2, VIII–XX t. tekstą, I2, II2 ir VI–XX t. redakcinės kolegijos narys. Už darbą prie Žodyno III–VI ir XVII–XVI t. jam kartu su kitais paskirta 1965 m. Lietuvos valstybinė ir 1996 m. Lietuvos respublikos mokslo premija. 
Ištyrė 16 gyvenamųjų vietų „Lietuvių kalbos atlasui“ (1977–1991 m., 1–3). Sudarė pirmąjį „Lietuvių kalbos frazeologijos žodyną“ (1977, 2-asis leid. 2003 m.), kartu su kitais rengė „Dabartinės lietuvių kalbos žodyną“ II (1972), III (1993), IV (1999) ir V (kompiuterinį, 2004) leidimus. Paskelbė straipsnių iš kalbos kultūros, frazeologijos.


== Bibliografija ==
Lietuvių kalbos frazeologijos žodynas / sudarė. – Kaunas: Šviesa, 2003 m.
Rusų–lietuvių kalbų frazeologijos žodynas, su Valentina Stašaitiene, 1985 m.
Sisteminis lietuvių kalbos frazeologijos žodynas, 1987 m.
Pradinukų žodynas, su Gražvydu Kirvaičiu, 1992 m.
Sisteminis lietuvių kalbos frazeologijos žodynas, 1995 m.
Paauglių žodynas, 1997 m.
Frazeologijos žodynas, rengė Irena Ermanytė, Ona Kažukauskaitė, Gertrūda Naktinienė, Jonas Paulauskas, Zita Šimėnaitė, Angelė Vilutytė. – Vilnius: Lietuvių kalbos instituto leidykla, 2001 m.; autorių kolektyvui 2002 m. paskirta Lietuvos mokslo premija.


== Įvertinimas ==
1965 m. LTSR valstybinė premija,
1996 m. Lietuvos mokslo premija,
2002 m. Lietuvos mokslo premija,
2002 m. Lietuvos didžiojo kunigaikščio Gedimino ordino Riterio kryžius.


== Šaltiniai ==