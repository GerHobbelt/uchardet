revision: 6491958
title: Delikatesas
url: https://lt.wikipedia.org/wiki/Delikatesas


---

Delikatesas (pranc. délicatessen) – tai ypatingas, retas arba pagal labai aukštus atrankos kriterijus atrinktas nekasdienis maistas, kuriuo paprastai mėgaujasi gurmanai. Terminas naudojamas ir perkeltine reikšme – kalbant ne apie valgį, bet apie išskirtinį, rinktinės kokybės dalyką.


== Delikateso sąvoka praeityje ==
Iš prancūzų kalbos į kitas Europos šalis terminas paplito daugmaž XVI a. ir pradžioje reiškė ”jautrus”, ”lepus”. Viduramžiais prekyba delikatesais sudarė didžiąją dalį Europos prekybos su Tolimaisiais rytais ir arabų kraštais.
Pati sąvoka smarkiai keitėsi: kadaise delikatesais buvo laikomos net bulvės, arbata ir ryžiai.


== Šiuolaikinis delikateso suvokimas ==
Mūsų laikais neginčijamu delikatesu laikomi juodieji ikrai. Kiti delikatesai: varlių šlaunelės, triufeliai (grybų rūšis, kitaip vadinama trumais), sraigės, austrės, šampanas, kai kurie egzotiški vaisiai, žąsų kepenėlių paštetas (Foie gras), padažai, tam tikros sūrių rūšys, kai kurie mėsos produktai, prieskoniai (pvz., brangiausias pasaulyje prieskonis šafranas, vanilė ir net sąlyginai nebrangios „Provanso žolės“), balzaminis actas ir kt. Japonų virtuvėje delikatesu laikomos ir „fugu“ (žuvų rūšis, lot. Takifugu rubripes, lietuviškai – keturdantės pūsliažuvės). Kai kurie delikatesai vertinami prieštaringai, pvz., kregždžių lizdai.


== Apibrėžimo problema ==
Pasaulyje nėra vieningo delikatesų apibrėžimo, ši sąvoka nereglamentuojama įstatymais (išskyrus retas dalines išimtis), todėl kai kas išnaudoja šią spragą ir reklamos tikslais naudoja terminą sau palankia linkme.


== Nuorodos ==
Straipsniai apie visus pagrindinius delikatesus[neveikianti nuoroda]