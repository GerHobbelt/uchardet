revision: 6689931
title: "Audini\u0173 taukai"
url: https://lt.wikipedia.org/wiki/Audini%C5%B3_taukai


---

Audinių taukai (angl. mink oil 'audinių aliejus') – gyvūniniai riebalai, gaminami iš audinių poodinio riebalinio audinio. Lupant audinių kailius nuo odų vidinio paviršiaus nugramdomas riebalų sluoksnis, vėliau iš šios medžiagos išlydomi riebalai.
Audinių taukai turi daug palmitoleino rūgšties, kuri savybėmis artima žmogaus odos riebalams, todėl audinių taukai naudojami kai kuriuose farmaciniuose ir kosmetiniuose preparatuose. Audinių taukų preparatai naudojami naminių augintinių kailio priežiūrai. Audinių aliejus taip pat naudojamas odai apdoroti ir apsaugoti nuo aplinkos poveikio.
Augalinis audinių aliejaus pakaitalas palmitoleino rūgšties požiūriu yra plačialapės makadamijos (Macadamia integrifolia) riešutų aliejus ir dygliuotojo šaltalankio (Hippophae rhamnoides) aliejus, kurie turi daugiau palmitoleino rūgšties (atitinkamai 22 ir 40 %), negu audinių taukai (17 %).
Traperiai audinių taukus naudojo rankų odai minkštinti. Audinių taukais jie įtepdavo batų odą, kad ji būtų lankstesnė ir mažiau laidi vandeniui.
Audinių taukai nuo daugelio kitų gyvūninių riebalų skiriasi dideliu nesočiųjų riebalų rūgščių kiekiu (>75 % visų riebalų rūgščių masės), o patys nesotieji riebalai yra stabilesni oksidacijai (ir apkartimui) negu daugelis kitų gyvūninių ir augalinių riebalų.


== Nuorodos ==

Mink oil Archyvuota kopija 2008-07-24 iš Wayback Machine projekto.
US Patent 4038995 – Hair treating composition containing a mink oil fatty acid quaternary ammonium salt Archyvuota kopija 2009-07-04 iš Wayback Machine projekto.