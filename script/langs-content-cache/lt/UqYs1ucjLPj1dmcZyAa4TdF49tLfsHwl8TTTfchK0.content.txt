revision: 6982756
title: "Kur\u0161\u0117nai"
url: https://lt.wikipedia.org/wiki/Kur%C5%A1%C4%97nai


---

Kuršėnai – miestas Žemaitijoje, Šiaulių rajono savivaldybėje, 25 km į vakarus nuo Šiaulių. Tai didžiausias Lietuvos miestas, nesantis savivaldybės centru. Kuršėnų miesto seniūnija, yra kaimiškosios seniūnijos centras. Mieste stovi Kuršėnų Šv. Jono Krikštytojo bažnyčia (nuo 1933 m.), yra parkas, veikia Šiaulių rajono savivaldybės viešoji biblioteka, Kalendorių muziejus, kultūros centras, vaikų globos namai, paštas. L. Ivinskio aikštėje – paminklas Laurynui Ivinskiui (1960 m., skulptorius Petras Aleksandravičius, architektas S. Ramūnis). Yra mechanikos gamykla, statybinių medžiagų kombinatas, pieninė. Kuršėnai nuo seno garsėja puodininkystės amatu; juose yra Bronės ir Broniaus Radeckų keramikos muziejus.


== Etimologija ==
Aišku, kad miesto vardas yra susijęs su kuršiais, tačiau nežinia, ar jis kilęs tiesiogiai nuo kuršių genties vardo, ar nuo pavardės Kuršas, Kuršys, Kuršis ar netgi Kuršėnas  (taigi, galimai asmenvardinis vietovardis). Tai galėjo būti ir latvių gyvenvietė.
Liaudies etimologija mena, kad kadaise pievos buvo užpiltos lietaus ir sugadinusios šieną, o atlėkę žmonės šaukė „Kur šienas?! Kur šienas?!“ Taip žmonės galėję rėkti ir dėl to, kad kartą Venta nuplovusi sugrėbtą šieną. Taip pat pasakojama, kad šiose apylinkėse gyvenęs lietuvių milžinas Kuršis, nuo kurio vardo ir apylinkės imtos vadinti.


== Geografija ==
Miestas įsikūręs abipus Ventos (vingiuoja miestu iš pietryčių į šiaurės vakarus), prie kelio  A11  Šiauliai–Palanga . Didžiausios miesto dalys (priemiesčiai) – Daugėliai ir Pavenčiai. Pietiniu miesto pakraščiu eina Liepojos-Romnų geležinkelis ir geležinkelis Šiauliai-Kretinga, yra dvi geležinkelio stotys (Pavenčių geležinkelio stotis – į Klaipėdą, Kuršėnų geležinkelio stotis Drąsučiuose – į Mažeikius). Rytiniame miesto pakraštyje telkšo Kuršėnų karjerų tvenkiniai. Yra molio telkinys.


== Istorija ==
Miestas ir apylinkės įeina į senovės žemaičių genties gyvenamos teritorijos ribas. Kuršėnai pirmą kartą minimi XII a. (istorikas S. Zajančiovskis). Nuo XIV a. čia buvo LDK dvaras. 1523 m. pastatyta medinė bažnyčia. 1561–1563 m. Kuršėnai jau žinomi ir kaip miestelis. 1564 m. karalius Žygimantas Augustas atidavė dvarą Despot-Zenavičiams, vėliau jis atiteko Pacams, dar vėliau Gruževskiams, kurie jį valdė iki pat II pasaulinio karo.
1824 m. pastatyta mūrinė bažnyčia, kuri per I pasaulinį karą buvo sugriauta. Kuršėnai ypač sparčiai ėmė vystytis XIX a. pabaigoje, pro miestą nutiesus Liepojos–Romnų geležinkelį. Tuo metu buvo Kuršėnų dvaras ir miestelis Šiaulių apskrities Kuršėnų valsčiuje.Kuršėnuose 1919 m. liepos 26 d. pasirodė pirmasis Lietuvoje bermontininkų būrys. 1939 m. įkurta biblioteka. 
1946 m. rugpjūčio 3 d. tapo apskrities pavaldumo miestu. Mieste veikė Pavenčių cukraus fabrikas, Daugėlių statybinių medžiagų kombinatas, „Jiesios“ keramikos gamyklos cechas.
1994 m. spalio 24 d. Prezidento dekretu patvirtintas Kuršėnų herbas. 2014 m. prie miesto prijungta Ringuvėnų gyvenvietė.


== Švietimo ir ugdymo įstaigos ==
Kuršėnų Lauryno Ivinskio gimnazija
Pavenčių vidurinė mokykla
Daugėlių pagrindinė mokykla
Kuršėnų Stasio Anglickio pagrindinė mokykla
Kuršėnų politechnikos mokykla


== Sportas ==


=== Futbolas ===
FK „Venta“ Kuršėnai
FK „Venta-Grafų Baldai“ Kuršėnai


=== Krepšinis ===
SK „Kristalas“ („Granulta-Grafų baldai“)


== Gyventojai ==


=== Tautinė sudėtis ===


=== Žymūs žmonės ===
Stasys Raštikis (1896–1985), Lietuvos kariuomenės vadas, gynybos ministras.
Jan Grankowski (1898–1988), Lenkijos lengvaatletis.
Vitalijus Tolkevičius (1901–1944), papulkininkis, 16 liet. divizijos 249 šaulių pulko vado pavaduotojas.
Kazys Laucius (1906–1942), teisininkas, fotografas, publicistas, skautų veikėjas.
Balys Lukošius (1908–1987), aktorius.
Kazimiera Kymantaitė (1909–1999), aktorė, pirmoji šalies moteris profesionali režisierė.
Vytautas Kulakauskas (1920–2000), pedagogas, krepšininkas, treneris.
Vacys Reimeris (1921–2017), poetas, Kuršėnų miesto garbės pilietis.
Antanas Gabrėnas (1922–1984), teatro ir kino aktorius, kultūros ir visuomenės veikėjas.
Donald Kagan (1932–2021), JAV istorikas.
Genovaitė Jacėnaitė (g. 1933 m.), dailininkė keramikė.
Stasys Lipskis (g. 1941 m.), žurnalistas, literatūros kritikas, publicistas.
Vytautas Kirkutis (g. 1956 m.), rašytojas, žurnalistas, literatūrologas.
Eimutis Juzeliūnas (g. 1958 m.), elektrochemikas, habilituotas fizinių mokslų daktaras.
Algirdas Viesulas (g. 1958 m.), choro dirigentas.
Rimantas Mikaitis (g. 1959 m), Lietuvos ir Kauno miesto savivaldybės politinis bei visuomenės veikėjas, buvęs Kauno miesto meras.
Jonas Pinskus (g. 1959 m.), irkluotojas, Lietuvos ir Vilniaus miesto savivaldybės politinis bei visuomenės veikėjas.
Stefanija Statkuvienė (g. 1962 m.), lengvaatletė.
Rimas Mikalauskas (g. 1967 m.), evangelikų reformatų kunigas.
Deividas Česnauskis (g. 1981 m.), futbolo žaidėjas.
Edgaras Česnauskis (g. 1984 m.), futbolo žaidėjas.
Rima Baškienė (g. 1960 m.), seimo narė, inžinierė, visuomenės veikėja.


== Miestų partnerystė ==
 Almhultas, Švedija


== Literatūra ==
Kuršėnų enciklopedija (sud. Vytautas Kirkutis, Stasys Lipskis). – Vilnius: Žuvėdra, 2005. – 312 p.: iliustr. – ISBN 9986-500-99-0
Kuršėnų miesto žydų istorija (sud. Rolandas Tamošaitis, Jonas Kiriliauskas). – Šiauliai: Šiaulių universiteto leidykla, 2007. – 106 p.: iliustr. – ISBN 978-9986-38-769-5


== Šaltiniai ==

Kuršėnai. Mūsų Lietuva, T. 4. – Bostonas: Lietuvių enciklopedijos leidykla, 1968. – 453 psl.


== Nuorodos ==
Miesto svetainė
Apie Kuršėnus
Keramikos muziejus