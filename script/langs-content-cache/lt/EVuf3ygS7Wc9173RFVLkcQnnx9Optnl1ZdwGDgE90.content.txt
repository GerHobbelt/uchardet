revision: 6646009
title: "Smalinink\u0173 Lidijos Me\u0161kaityt\u0117s pagrindin\u0117 mokykla"
url: https://lt.wikipedia.org/wiki/Smalinink%C5%B3_Lidijos_Me%C5%A1kaityt%C4%97s_pagrindin%C4%97_mokykla


---

Jurbarko rajono Smalininkų Lidijos Meškaitytės pagrindinė mokykla – dieninė, savarankiško mokymosi bendrojo lavinimo mokykla Jurbarko raj., Smalininkuose, Stoties g. 7, vykdanti priešmokyklinio, pradinio, pagrindinio ir papildomo ugdymo programas lietuvių kalba. Įstaigos kodas 190918087. Steigėjas Jurbarko rajono savivaldybės taryba.


== Istorija ==
Smalininkuose parapijinė mokykla jau buvo XIX a. viduryje. Joje veikė 4 skyriai, buvo salė, mokytojų kambarys. Mokykloje buvo kalbama ir mokoma vokiečių kalba, siekiant suvokietinti lietuvinin­kus. 1872-1876 m., susikūrus Vokietijos impe­rijai, lietuvių kalba iš šio krašto mokyklų buvo visiškai išstumta, mokytojais galėjo dirbti tik vokiečių tautybės žmonės. Tai truko iki 1923 m., kai Klaipėdos kraštas atiteko Lietuvai. Smali­ninkų mokykla tapo lietuviška, 1930 m. mokykloje mokėsi apie 50 mokinių, dirbo du mokytojai. Vėliau mokinių skaičius didėjo, atvyko dirbti ir kitų mokytojų. Antrojo pasaulinio karo išvakarėse, 1938 m mokykloje buvo 6 skyriai, mokėsi 154 mokiniai. Mokyklos vedėju tuo metu dirbo F. Prekeris. 1939 m. fašistinei Vokietijai okupavus Klaipėdos kraštą, buvo atgaivinta vokiškoji mokykla, kurio­je mokiniai daugiau mezgė vokiečių kareiviams pirštines, kojines, rinko vaistažoles, negu mokėsi.
Gana sudėtingomis aplinkybėmis kūrėsi pokario mokykla, trūko duonos, apavo, mašinų, staklių. Mokyk­loje mokiniams stigo sąsiuvinių, pieštukų, knygų, o labiausiai trūko pačių mokytojų. 1945 m. Smalininkų mokyklos pirmuoju pokario metų vedėju buvo paskirtas A. Kalnaitis, dar jaunas vaikinas, tik 1941 m. baigęs Jurbarko gimnaziją. Pastatą, kuriame turėjo vykti pamokos, reikėjo remontuoti: langai išdaužyti, durys išlaužytos, tinkas išbyrėjęs. Bet tai nesustabdė A. Kalnaičio, jis pats iš Šilutės stiklo fabriko atsivežė stiklo ir savo rankomis įstiklino mokyklos langus. Mokyklai trūko inventoriaus, nebuvo jokių vaizdinių mokymo priemonių, žemėlapių, plakatų, paveikslų.
Pradžioje pamokos vyko dviem pamainomis nuo ryto iki vakaro, nes dirbo tik vienas mokyklos vedėjas A. Kalnaitis. O mokinių buvo lygiai 100. Vėliau atvyko nauji mokytojai: Zakarauskienė, Stašionis, Tamošaitytė, Juškevičius. 1945–1947 m. Smalininkų pradinei mokyklai dar priklausė Užbalių pradinė mokykla. Tuo metu mokėsi 128 mokiniai.
1949 m. Smalininkų pradinė mokykla perorganizuota į septynmetę mokyklą, o 1953 m. į vidurinę. Tuo metu mokykloje veikė 14 klasių, mokėsi 409 mokiniai. Buvo glaudžiai bendradar­biaujama su kolūkiais, mokiniai talkindavo įvairiuose darbuose. Už tai kolūkių vadovai organizuodavo mokinių ekskursijas, nupirkdavo mokymosi priemonių. Nuo 1958 m. įvesta uniforma.
1962 m. mokykla vėl reorganizuota į aštuonmetę, o 1966 m. - vėl į vidurinę. 1979 m. į Smalininkų mokyklą iš Jurbarko 1-osios vidurines mokyklos atkeltos trys pagalbinės klasės, kuriose mokėsi protiškai atsilikę vaikai. Šios trys neįgalių mokinių klasės davė pradžią dabartinei Smalininkų specialiajai internatinei mokyklai.
Iki 1983 m. mokyklai priklausė net 7 pastatai. Buvo klasių sistema ir mokytojams tekdavo bėgioti iš klasės į klasę, iš vieno pastato į kitą, kad pravestų pamoką. Tai buvo viena iš priežasčių pradėti naujo mokyklos pastato statybas. Naujos mokyklos reikiamybę puikiai suprato tuometinis direktorius M. Mališauskas. 1983 m. vasarą baigtas statyti naujas 440 vietų mokyklos pastatas. Bendroje talkoje noriai dirbo ir mokyklos moksleiviai, jie montavo baldus, valė langus, tvarkė teritoriją. 
Mokyklai suteiktas liaudies dailininkės Lidijos Meškaitytės (1927–1993 m.) vardas.


== Direktoriai ==
1944 m. A. Kalnaitis;
M. Mališauskas;
Artūras Matukaitis.


== Nuorodos ==
Mokyklos svetainė