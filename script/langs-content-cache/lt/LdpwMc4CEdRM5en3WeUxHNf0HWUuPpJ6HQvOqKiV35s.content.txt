revision: 4958547
title: "Dir\u017Ei\u0173 kapinynas"
url: https://lt.wikipedia.org/wiki/Dir%C5%BEi%C5%B3_kapinynas


---

Diržių kapinynas – kapinynas Pakruojo rajono savivaldybės teritorijoje, Diržių kaime, Žeimelio seniūnija, Švedkapiu vadinamoje kalvoje, 2,2 km į pietus – pietryčius nuo Lauksodžio Šv. Aloyzo bažnyčios, 0,35 km į pietvakarius nuo Diržių kaimo kapinių, ta pačia kryptimi 0,2 km nuo kapinių II ir 0,15 km nuo kelio Diržiai-Mikoliškis tilto per Beržtalį, 0,25 km į pietus nuo kelių į Linkuvą, Žeimelį ir Mikoliškį kryžkelės, Beržtalio kairiajame krante.


== Kapinynas ==
Kapinynas apardytas kasant žvyrą, iškasinėtas duobių, dalis užstatyta. 1957 m. tyrė Istorijos institutas (tyrimų vadovė Ona Kuncienė), 1996–1999 m. ir 2001 m. – Pilių tyrimų centras „Lietuvos pilys“ (tyrimų vadovė Ėrika Striškienė). Ištirtas apie 944 m² plotas, rasti 92 kapai. Vienas kapas datuojamas III a. – IV a., kiti – V a. – XII a. Rasti 856 radiniai, iš jų 319 atsitiktiniai.
Mirusieji laidoti nedeginti su įkapėmis ir be jų. Kapuose rasta įvijinių žiedų, apyrankių, antkaklių, segių, smeigtukų, gintaro karoliukų, diržų apkalų, peilių, ylų, kirvių, ietigalių, kovos peilių, kalavijas, geriamojo rago apkalas, žalvariniais spurgeliais puoštas apavas (naginės). Radinius saugo Lietuvos nacionalinis muziejus, Šiaulių Aušros muziejus.


== Šaltiniai ==

Ėrika Striškienė. Diržių kapinyno tyrinėjimai


== Literatūra ==
Ė. Striškienė. Diržių kapinynas // Archeologiniai tyrinėjimai Lietuvoje 1996 ir 1997 metais. Vilnius, 1998, p. 209–212.
Ė. Striškienė. Diržių kapinyno tyrinėjimai // Archeologiniai tyrinėjimai Lietuvoje 1998 ir 1999 metais, p. 269–271.
Ė. Striškienė. Diržių kapinynas // Archeologiniai tyrinėjimai Lietuvoje 2001 metais. Vilnius, 2002, p. 124.
Ė. Striškienė. Diržių kapinynas žiemgalių kultūros kontekste ir unikalūs VIII–IX a. radiniai // Archaeologia Lituana. T. 8. V., 2007. P. 117–126.