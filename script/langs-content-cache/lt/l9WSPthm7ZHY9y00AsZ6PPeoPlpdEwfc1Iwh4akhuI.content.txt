revision: 6445022
title: "Grigai\u010Di\u0173 piliakalnis"
url: https://lt.wikipedia.org/wiki/Grigai%C4%8Di%C5%B3_piliakalnis


---

Grigaičių piliakalnis, Pilalė (registro kodas iki 2005 m. balandžio 19 d. A799P, Lietuvos Respublikos kultūros paminklų sąrašo Nr. AV919) – piliakalnis Plungės rajono savivaldybės teritorijoje, prie Grigaičių kaimo, Babrungo seniūnija. Pasiekiamas iš plento Pauošniai – Plateliai Babrungėnų vakariniame krašte pasukus į kairę vakarų – pietvakarių kryptimi keliu Grigaičiai – Stirbaičiai, pavažiavus 1,7 km, laikantis labiau kairės, keliui pasisukus labiau į pietus, pravažiavus sodybą kairėje prie kelio, už upelio pasukus į kairę rytų kryptimi, per laukus paėjus 400 m. Piliakalnis sunkiau surandamas, nes arčiau jo nėra aiškesnių orientyrų.


== Piliakalnis ==
Piliakalnis (Pilalė) įrengtas atskiroje pelkių supamoje kalvoje. Aikštelė ovali, pailga šiaurės vakarų – pietryčių kryptimi, 38x25 m dydžio, 1 m aukštesniu šiaurės vakariniu galu. Šlaitai vidutinio statumo, 8 m aukščio. Piliakalnis apaugęs eglėmis.


== Tyrimai ==
Piliakalnio žvalgomuosius archeologinius tyrimus 1964 m. atliko Lietuvos istorijos institutas. 1986 m. Vladas Žulkus aikštelės vakariniame krašte ištyrė 34 m² dydžio plotą, aikštelės pakraštyje rado 2 m pločio, 0,4 m gylio griovį, šalia kurio buvo stulpinės konstrukcijos sienos liekanų, lygios ir apžiestos keramikos šukių, geležinis peiliukas. Šiaurinėje ir rytinėje kalvos papėdėse yra terasos, kuriose galėjo būti gyvenvietė. Piliakalnis datuojamas I tūkstantmečiu - XIII a.


== Istorija ==
Manoma, kad piliakalnyje stovėjo 1253 m. balandžio 5 d. Livonijos ordino ir Kuršo vyskupo Heinricho rašte dėl pietinių kuršių žemių dalybų minima kuršių pilis Ilgė.


== Šaltiniai ==

Lietuvos TSR kultūros paminklų sąrašas, V., 1973, p. 274.
Lietuvos Respublikos istorijos ir kultūros paminklų sąrašas, V., 1993, p. 85.
Petras Tarasenka. Lietuvos archeologijos medžiaga. Kaunas. 1928. P.137 (Grigaičiai), 238 (Stirbaičiai).
Gintautas Zabiela. Piliakalniai – slėptuvės // Lietuvos archeologija. Vilnius, 2001. T. 21, p. 399–412.
Vladas Žulkus. Grigaičių pilalės (Plungės r.) žvalgymas // Archeologiniai tyrinėjimai Lietuvoje 1986 ir 1987 metais. V., 1988. P.43-44.


== Nuorodos ==
Lietuvos piliakalnių atlasas Archyvuota kopija 2009-04-18 iš Wayback Machine projekto.
Lietuvos piliakalniai