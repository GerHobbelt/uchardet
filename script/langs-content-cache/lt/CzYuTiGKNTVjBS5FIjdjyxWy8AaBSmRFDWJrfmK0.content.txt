revision: 6950608
title: "Roki\u0161kio rajono savivaldyb\u0117"
url: https://lt.wikipedia.org/wiki/Roki%C5%A1kio_rajono_savivaldyb%C4%97


---

Rokiškio rajono savivaldybė – administracinis-teritorinis vienetas šiaurės rytų Lietuvoje, pasienyje su Latvija. Administracinis centras – Rokiškis.


== Geografija ==
Rajonas yra daugiausia Vakarų Aukštaičių plynaukštėje, rytuose siekia Aukštaičių aukštumą, o šiaurės vakaruose – Mūšos-Nemunėlio žemumą. Aukščiausia rajono vieta, 175 m, yra šalia Švilpiškio, o žemiausia, 76 m, ties Rokiškio, Biržų rajonų bei Latvijos sienų sandūra.
Pietinė ir rytinė rajono dalis priklauso Šventosios baseinui (Šetekšnos aukštupys, Kriauna), likusi pusė – Lielupės baseinui (teka Nemunėlio, Lėvens, Apaščios, Susėjos aukštupiai). Rokiškio rajonas itin ežeringas – čia telkšo 99 Rokiškio rajono ežerai (didžiausi – Sartai, Dviragis, Rašai, Čedasas, Našys, Zalvė, Jūžintas, Vazajis), 11 tvenkinių. Yra keletas pelkių (Suvainiškio, Juodymai, Paduobio).
Vyrauja pušynai, mišrieji miškai. Miškingumas – 26,3 %. Didžiausi miškai – Suvainiškio, Apūniškio, Salagiris. Yra Notigalės spanguolyno dalis.
Sausio vidutinė temperatūra – -5,9 °C, liepos – +17,6 °C. Vidutinis metinis kritulių kiekis – 716 mm. Vidutinis sniego dangos storis – 25 cm.

		
		
Rokiškio rajone 2018 m. buvo 5 valstybės saugomi gamtos paveldo objektai: Bradesių ąžuolas, Ožakmenis, Ilzenbergo dvaro ąžuolas, Mataučiznos guoba ir Žiūkeliškių ąžuolas (sunykę: Ministro liepa, Salų tuopa).


== Istorija ==
Rajonas sudarytas 1950 m. birželio 20 d. iš buvusios Rokiškio apskrities 30 apylinkių. 1950–1953 m. rajonas priklausė Šiaulių sričiai. 1957 m. šiek tiek pakeistos ribos. 1959 m. Rokiškio rajonui perduota panaikinto Obelių rajono 10 apylinkių ir Obeliai bei Dusetų rajono 2 apylinkės. 1962 m. prijungtas Pandėlio rajonas, 1 Rokiškio rajono apylinkė perduota Kupiškio rajonui, 5 – Biržų rajonui.
Rajone, po 1989–1991 m. inventorizacijos išliko 19 dvarų.1995 m. įsteigta Rokiškio rajono savivaldybė. 2009 m. balandžio 24 d. savivaldybės tarybos sprendimu Nr. TS–5.114 įkurtos 55 seniūnaitijos.


== Gyventojai ==
Urbanizacija:

Miestuose – 21184 (49,94 %)
Kaimuose – 21237 (50,06 %)Lytinė sudėtis:

Vyrų – 19912 (46,94 %)
Moterų – 22509 (53,06 %)Religinė sudėtis:

Romos katalikų – 34314 (94,72 %)
Sentikių – 1215 (3,35 %)
Stačiatikių – 546 (1,51 %)
Kitų mažiau nei po 0,5 %


=== Tautinė sudėtis ===


== Gyvenvietės ==

Savivaldybės teritorijoje yra:

3 miestai – Obeliai, Pandėlys ir Rokiškis;
9 miesteliai – Čedasai, Duokiškis, Juodupė, Jūžintai, Kamajai, Panemunėlis, Panemunis, Salos ir Suvainiškis;
689 kaimai.Didžiausios gyvenvietės (2021 m.):

Rokiškis – 11770
Juodupė – 1549
Kavoliškis – 1106
Obeliai – 871
Pandėlys – 692
Skemai – 577
Kamajai – 548
Bajorai – 523
Panemunėlio GS – 476
Jūžintai – 349


== Administracija ==

Atstovaujamoji valdžia – Rokiškio rajono savivaldybės taryba, vykdomoji valdžia – Rokiškio rajono savivaldybės administracija.


=== Seniūnijos ===

Savivaldybėje yra 10 seniūnijų (skliausteliuose – seniūno būstinė):

Juodupės seniūnija (Juodupė)
Jūžintų seniūnija (Jūžintai)
Kamajų seniūnija (Kamajai)
Kazliškio seniūnija (Kazliškis)
Kriaunų seniūnija (Kriaunos)
Obelių seniūnija (Obeliai)
Pandėlio seniūnija (Pandėlys)
Panemunėlio seniūnija (Panemunėlio gel. stotis)
Rokiškio kaimiškoji seniūnija (Rokiškis)
Rokiškio miesto seniūnija (Rokiškis)


== Švietimas ir ugdymas ==
Rokiškio rajono savivaldybėje yra šios bendrojo lavinimo mokyklos:

Aleksandravėlės Pauliaus Širvio pagrindinė mokykla
Čedasų Liudo Dovydėno pagrindinė mokykla
Juodupės gimnazija
Jūžintų Juozo Otto Širvydo vidurinė mokykla
Kamajų Antano Strazdo gimnazija
Kavoliškio pagrindinė mokykla
Kazliškio pagrindinė mokykla
Kriaunų pagrindinė mokykla
Laibgalių pagrindinė mokykla
Lukštų pagrindinė mokykla
Obelių gimnazija
Pandėlio gimnazija
Panemunio pagrindinė mokykla
Panemunėlio pagrindinė mokykla
Rokiškio Juozo Tumo-Vaižganto gimnazija
Rokiškio Juozo Tūbelio gimnazija
Rokiškio Romuvos gimnazija
Rokiškio suaugusiųjų mokymo centras
Suvainiškio pagrindinė mokykla
Žiobiškio pagrindinė mokykla


== Šaltiniai ==


== Nuorodos ==
Rokiškio rajono savivaldybės puslapis
Rokiškio turizmo informacijos centro puslapis Archyvuota kopija 2010-03-28 iš Wayback Machine projekto.