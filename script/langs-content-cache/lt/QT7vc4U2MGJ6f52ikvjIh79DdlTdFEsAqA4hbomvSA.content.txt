revision: 6969958
title: "Auk\u0161tadvario \u0160v. Dominyko ba\u017Eny\u010Dia"
url: https://lt.wikipedia.org/wiki/Auk%C5%A1tadvario_%C5%A1v._Dominyko_ba%C5%BEny%C4%8Dia


---

Aukštadvario šv. Dominyko bažnyčia – katalikų bažnyčia, stovinti Aukštadvaryje, prie kelio  221  Vievis–Aukštadvaris . Architektūros paminklas.


== Istorija ==
Pirmoji medinė bažnyčia pastatyta 1518 m. remiant vyskupui Vaitiekui Radvilai. Antroji – mūrinė – pradėta statyti 1629 m. miestelio savininko Jono Alfonso Liackio lėšomis, šalia įsteigtas dominikonų vienuolynas ir pradinė mokykla. Visas kompleksas pabaigtas statyti tik 1667 m. Jonui Liackiui jau mirus (1646 m.). 1832 m. Rusijos valdžia vienuolyną uždarė. Vienuolyno pastatuose buvo įrengtos kareivinės, o bažnyčia 1843 m. pertvarkyta į cerkvę. Per Pirmąjį pasaulinį karą vokiečiai cerkvę pavertė grūdų sandėliu. 1919 m. pastatai grąžinti katalikams, o 1923 m. vysk. Jurgis Matulaitis perdavė Moterų kultūros draugijai. Tuomet vienuolyno patalpose buvo įkurta žemės ūkio mokykla. 
Buvusios cerkvės ikonostasas greičiausiai buvo išgabentas į sandėlį Vievio cerkvėje, iš kur buvo perkeltas į Tauragės cerkvę.Po Antrojo pasaulinio karo bažnyčioje buvo sandėlis, vėliau restoranas. Po nepriklausomybės atgavimo pastatai grąžinti tikintiesiems. Bažnyčios rekonstrukcijos vykdytos 1960, 1999 m.


== Architektūra ==
Bažnyčios tūris sudėtinis, kurį sudaro stačiakampio plano pagrindinis korpusas ir daugiakampė 3 tarpsnių varpinė su smaile. Pagrindinį korpusą su varpine jungia vienaaukštis prienavis. Varpinės bokšte įmontuotas varpas su pakaba. 1960 m. bažnyčios vidaus erdvė padalinta į du aukštus, prie šiaurinio fasado pristatytas garažas, prie rytinio fasado vietoj apsidės – 3 aukštų priestatas-laiptinė. Išlikę šventoriaus vartai, orientuoti į buvusio vienuolyno pietų fasadą su 1999 m. atstatyta Šv. Dominyko koplyčia – Liackių giminės mauzoliejine koplyčia.Kai kuri dominikonų bažnytinė įranga, kultūros vertybės buvo perkeltos į 1908 m. atkurtos parapijos Aukštadvario Kristaus Atsimainymo bažnyčią: žalvarinis sietynas, relikvijorius, Europoje leisti mišiolai, vargonai, varpai ir kt.


== Galerija ==

		
		


== Šaltiniai ==


== Nuorodos ==
Aukštadvario Kristaus Atsimainymo parapija. Šv. Dominyko bažnyčia (rektoratas)