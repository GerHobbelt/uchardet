revision: 5106287
title: Vs.
url: https://lt.wikipedia.org/wiki/Vs.


---

„Vs.“ yra antrasis amerikiečių alternatyvaus roko grupės „Pearl Jam“ albumas, išleistas 1993 m. spalio 19 d. Albume esančios dainos skamba aštriau ir agresyviau, nei grupės pirmajame albume „Ten.“ Taip pat, tai pirmasis grupės albumas su prodiuseriu Brendan O’Brien.
Prieš išleisdama albumą, grupė nusprendė daug mažiau jį reklamuoti. Nė vienam albumo singlui nebuvo sukurtas vaizdo klipas. Tačiau vos išleidus albumą, jis pasiekė daugiausiai parduotų kopijų per savaitę rekordą ir jį išlaikė penkerius metus. Taip pat albumas prabuvo penkias savaites pirmoje Billboard 200 topo vietoje. Albumas JAV yra tapęs septynis kartus platininiu.


== Įrašymas ==
Įrašinėjant antrąjį albumą, grupė teigė, jog jautė spaudimą, kad albumas gautųsi toks pat komerciškai populiarus, kaip ir pirmasis. Tai buvo pirmasis grupės albumas, kurį prodiusavo Brendan O’Brien, taip pat pirmasis su būgnininku Dave Abbruzzese, kuris prie grupės prisidėjo 1991 m. rugpjūtį ir grojo albumo „Ten“ ture. 1993 m. vasarį grupė pradėjo repeticijas „Potatohead“ studijoje Sietle, kol, galiausiai kovo mėnesį išvyko į Kaliforniją, kur pradėjo įrašus. Tačiau vieta tiko ne visiems grupės nariams – Abbruzzese ją vadino rojumi, o Vedder jos tiesiog nekentė.
Grupė nusprendė neskubėti ir įrašinėti vienu metu tik po vieną dainą, nepradedant naujos, kol įrašytoji nėra pilnai suvesta. Grupės nariai dar ilgai pasakojo, jog šis būdas jiems buvo priimtiniausias ir įrašinėti sekėsi daug lengviau. Grupės prodiuseris pasirūpino, jog visa aplinka primintų grupės koncertus, todėl nekeista, kad dauguma dainų buvo sukurtos kartu improvizuojant.
Per pirmąją įrašų savaitę grupė įrašė keturias dainas: „Go,“ „Blood,“ „Rats“ ir „Leash.“ Po to grupė nusprendė šiek tiek pailsėti, tačiau Vedder, norėdamas neprarasti įtampos, nukeliavo į San Franciską, taip pat pradėjo miegoti tam netinkamose vietose, tokiose kaip savo automobilyje ar studijos pirtyje. Jis jautė stresą dėl nebaigtų darbų, tačiau, laikui bėgant, jis vėl sugebėjo susikoncentruoti į darbą ir 1993 m. gegužę grupė užbaigė albumo įrašymą.


== Muzika ir žodžiai ==
Albume skamba daug laisvesnė ir aštresnė muzika, nei grupės debiutiniame „Ten.“ Grupės bosistas Jeff Ament teigė, jog jis norėjo, kad taip būtų skambėjęs pirmasis albumas. Albume netrūko ir akustinių baladžių – dainos „Daughter“ bei „Elderly Woman Behind the Counter in a Small Town.“ Dainose „Animal“, „Blood“ ir „Rats“ girdimi fanko elementai.
Dainos kalba apie asmenines, socialines ir politines problemas. Užčiuopiama daugybė įvairių temų: smurtas prieš vaikus (daina „Daugter“), ginklų išaukštinimas („Glorified G“), policijos rasizmas („W.M.A.“) bei žiniasklaida („Blood“). Dainos „Daugter,“ „Elderly Woman Behind the Counter in a Small Town“ ir „Dissident“ pasakoja istorijas. „Daughter“ – apie vaiką, kuris patiria smurtą iš tėvų, kadangi turi mokymosi sutrikimų. „Dissident“ pasakojama apie moterį, priimančią pas save gyventi politinį pabėgėlį, o „Elderly Woman Behind the Counter in a Small Town“ – apie senyvą moterį, visą gyvenimą praleidusią savo mažame miestelyje.
Dainoje „Glorified G“ pašiepiami žmonės, išaukštinantys ginklus. Kūrinys buvo parašytas, kai grupės būgnininkas Abbruzzese per repeticiją papasakojo, jog ką tik nusipirko du ginklus. Tai sukėlė ginčą tarp grupės narių. „W.M.A“ buvo taip pat įkvėpta tikrų įvykių, kai vos už grupės repeticijų salės policijos pareigūnai pradėjo kibti prie Vedder juodaodžio draugo, tačiau į jį nė nekreipė dėmesio.


== Išleidimas ir pardavimai ==
Tik išleistas, albumas iškart debiutavo „Billboard 200“ topo pirmojoje vietoje, kur išbuvo penkias savaites. Per pirmąsias penkias dienas buvo parduota 950,378 albumo kopijų. Tai buvo rekordinis, iki tol nepasiektas skaičius, kurio dar penkerius metus niekas neaplenkė. Albumas JAV yra tapęs septyniskart platininiu ir vien ten jo yra parduota virš 6 milijonų kopijų.
Grupė nusprendė šį albumą daug mažiau reklamuoti. Nors paskutinis vaizdo klipas „Jeremy“ buvo itin populiarus, grupė atsisakė kurti vaizdo klipus, kadangi norėjo, jog jų dainas neatsimintų tik pagal vaizdo klipus. Taip pat grupė davė daug mažiau interviu, rečiau pasirodė televizijoje.
Albumas turėjo keturis populiarius singlus: „Go,“ „Daughter,“ „Animal“ ir „Dissident.“ Visi papuolė į aukštas Mainstream Rock ir Modern Rock topų pozicijas. Populiariausia iš jų buvo „Daughter“, užėmusi pirmąją vietą abiejuose topuose ir net išbūdama aštuonias savaites pastarojo pirmoje vietoje. Į topus papuolė ir albumo dainos „Glorified G“ bei „Elderly Woman Behind the Counter in a Small Town.“ 1995 m. Grammy apdovanojimuose „Daughter“ buvo nominuota geriausiai roko dainai, įrašytai grupės, „Go“ – geriausiai sunkiojo roko dainai. Pats albumas buvo nominuotas geriausiam roko albumui.
2011 m. grupė perleido albumą kartu su trečiuoju albumu „Vitalogy.“ Pridėtos trys prieš tai neišleistos dainos: akustinė „Hold On“ versija, į albumą nepapuolusi „Cready Stomp“ bei Victoria Williams dainos Crazy Mary koveris, įrašytas su pačia Williams. Taip pat buvo pridėtas grupės koncertas Bostone 1994 m.


== Turas ==
Grupė 1993 m. rudenį ir 1994 m. pavasarį koncertavo įvairiuose JAV miestuose, reklamuodama albumą. 1993 m. turas vyko vakarinėje dalyje, o 1994 m. – pietinėje. Muzikos industrija apie šį turą šnekėjo kiek negerai, kadangi grupei nerūpėjo tai, kas populiaru, o atvirkščiai – jiems rūpėjo tik tai, ko nori gerbėjai. Šio turo metu grupė nurodė maksimalią galimą kainą už bilietus, taip stengdamasi sumažinti perpardavinėtojų kiekį.
Šio turo metu gyvai debiutavo ir keletas dainų iš tuo metu dar nepasirodžiusio grupės trečiojo albumo „Vitalogy.“ Grupės koncertas, vykęs 1994 m. balandžio 3 d. Antlantoje, buvo transliuojamas per radiją gyvai visoms Jungtinėms Valstijoms. Po kelių dienų, grupės „Nirvana“ lyderis Kurt Cobain buvo rastas negyvas. Ši mirtis smarkiai paveikė Vedder. Jis teigė, jog jei tai nebūtų buvusi beveik turo pabaiga, jis nežine ar būtų ištempęs dar daugiau koncertų po tokio sukrėtimo.
Grupė sukėlė didelį skandalą, sužinojusi, jog didžiausia JAV bilietų platintoja „Ticketmaster,“ be grupės sutikimo ir žinios, prie jų bilietų Čikagoje kainos pridėjo papildomą mokestį. Grupė padavė kompaniją į teismą, kaltindama, jog jie dirba nešvariai, pridėdami iki 30% kainos sumos prie bilieto kainos. Kadangi grupė norėjo, jog jų koncertai kainuotų kuo mažiau, 1994 m. vasarą planuoti koncertai buvo atšaukti.


== Dainos ==
Visų dainų autorius Eddie Vedder. Visų dainų muzikos autorius – Pearl Jam, tikrieji autoriai pažymėti. 


=== Papildoma medžiaga perleidime ===


==== Vs. turo papildomas koncertinis CD ====
Įrašytas 1994 m. balandžio 12 d. Bostone, JAV. Priešpaskutinis turo koncertas, jame buvo atliktos kelios būsimo albumo „Vitalogy“ dainos. CD nėra aštuonių dainų, atliktų koncerte: „State of Love and Trust“, „Hard to Imagine“, „Go“, „Animal“, „Alone“, „Better Man“, „Yellow Ledbetter“, „I’ve Got a Feeling“ („The Beatles“ koveris).

„Oceans“
„Even Flow“
„Sonic Reducer“ (Dead Boys koveris; kviestinis muzikantas: Mark Arm)
„Immortality“
„Glorified G“
„Daughter“
„Not for You“
„Rats“
„Blood“
„Release“
„Tremor Christ“
„Once“
„Fuckin' Up“ (Neil Young koveris)
„Dirty Frank“
„Rearviewmirror“
„Elderly Woman Behind the Counter in a Small Town“


== Dainos, nepapuolusios į albumą ==
Į albumą nepateko dvi dainos, vėliau patekusios į trečiąjį albumą „Vitalogy“ – „Whipping“ ir „Better Man.“ Abi dainos pirmąkart buvo sugrotos 1993 m. gegužės 13 d. San Franciske, kai grupė pirmąkart sugrojo nemažai naujų dainų, įrašytų „Vs.“ albumui. „Better Man“ į albumą nepapuolė, kadangi Vedder netikėjo, jog ji patiks gerbėjams. Dar viena daina, nepatekusi į albumą, yra „Hard to Imagine,“ kuri vėliau pasirodė 1998 m. išleisto filmo „Chicago Cab“ garso takelyje. Taip pat daina pasirodė 2003 m. išleistame grupės retų dainų rinkinyje „Lost Dogs.“ Pasak Stone Gossard, daina nepapuolė į albumą, kadangi jame ir taip jau buvo pakankamai ramių dainų.


== Kūrybinė grupė ==


== Topai ==


=== Albumas ===


==== Dešimtmečio pabaigos topai ====


=== Singlai ===