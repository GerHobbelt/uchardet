revision: 6950600
title: "miestelis Ma\u017Eeiki\u0173 rajone"
url: https://lt.wikipedia.org/wiki/Ma%C5%BEeiki%C5%B3_rajono_savivaldyb%C4%97


---

Mažeikių rajono savivaldybė – administracinis-teritorinis vienetas šiaurės vakarų Lietuvoje, Žemaitijoje, prie Ventos upės. Administracinis centras – Mažeikiai.
Mažeikių rajono savivaldybėje veikia 52 biudžetinės kultūros įstaigos: 19 kaimo kultūros namų, Savivaldybės kultūros centras, Viešoji biblioteka ir 25 jos filialai, Mažeikių muziejus ir muziejaus filialai (Renavo dvaras, Viekšnių vaistinė, rašytojos Marijos Pečkauskaitės-Šatrijos Raganos muziejus Židikuose, B. Pundziaus muziejus Pievėnuose, A. Griškevičiaus muziejus Viekšniuose).


== Geografija ==
Šiaurėje ribojasi su Latvija, rytuose – su Akmenės, pietryčiuose – su Telšių, pietvakariuose – su Plungės, vakaruose – su Skuodo rajono savivaldybėmis.
Mažeikių rajono savivaldybės teritorijos didesnė dalis yra Ventos vidurupio lygumoje, vakarinė – Vakarų Kuršo aukštumos pakraštyje (altitudė iki 123 m, prie Petraičių), pietinė – Rytų Žemaičių plynaukštės pakraštyje (joje, prie Dagių, yra aukščiausia vieta – 146,9 m). Sausio vidutinė temperatūra – 4,5 °C, liepos 16,5 °C. Per metus iškrinta 630–740 mm kritulių.
Savivaldybės teritorija teka Venta su intakais: Šerkšne, Varduva, Vadakstimi. Telkšo 6 Mažeikių rajono ežerai, 27 tvenkiniai, didžiausi – Varduvos tvenkinys, Renavo HE tvenkinys, Tulnikų tvenkinys.
Didžiausi miškai – Sedos giria, Žalgirio miškas, Balėnų miškas, Mažeikių miškas. Vyrauja eglynai, pušynai, beržynai. Dirvožemiai daugiausia balkšvažemiai, smėlžemiai, ypač pietinėje ir vidurinėje dalyje, šiaurėje ir rytuose – išplautžemiai, Didžlaukių pelkėje – durpžemiai. Svarbiausios naudingosios iškasenos – žvyras, smėlis, durpės.
Gamtos paminklai: botaniniai – Storasis ąžuolas, Storoji eglė, geologiniai – Geidžių akmuo, Juodasis akmuo.Istoriniai paminklai: Griežės kapinynas, Kukių kapinynas, Pavirvytės kapinynas, Mažeikių rajono piliakalniai.

		
		


== Istorija ==
Rajonas sudarytas 1950 m. birželio 20 d. iš buvusios Mažeikių apskrities 33 apylinkių ir Mažeikių miesto. 1950–1953 m. priklausė Klaipėdos sričiai. 1959 m. prijungta panaikinto Sedos rajono 5 apylinkės ir Seda, 1962 m. prijungtas buvęs Akmenės rajonas. 1963 m. dalis gyvenviečių perduota Skuodo, Šiaulių, Telšių rajonams. 1965 m. Akmenė, Naujoji Akmenė, Viekšniai ir 8 apylinkės perduotos naujai sudarytam Akmenės rajonui. 1972 m. šiek tiek pakeistos rajono ribos.
1995 m. įsteigta Mažeikių rajono savivaldybė. 1999 m. gruodžio 21 d. per savivaldybių reformą Mažeikių rajonui atiteko vakarinė dalis Akmenės rajono – Viekšnių seniūnija (kadastrinės vietovės Kapėnai, Pakalupis, Santekliai, Svirkančiai, Viekšniai). 2008 m. gruodžio 19 d. savivaldybės tarybos sprendimu Nr. T1-364 nuo 2009 m. sausio 1 d. įsteigtos 52 seniūnaitijos.


== Gyventojai ==
Miesto gyventojų 66,4% (2007 m.). Gyventojų vidutinis tankumas 54 žmonių/km2. 83,1% gyventojų yra katalikai, 1,4% – stačiatikiai, 0,3% evangelikai liuteronai, kiti: evangelikai reformatai, sentikiai (2001 m.).


=== Tautinė sudėtis ===


== Gyvenvietės ==

Savivaldybės teritorijoje yra:

3 miestai – Mažeikiai, Seda ir Viekšniai;
5 miesteliai – Laižuva, Leckava, Pikeliai, Tirkšliai ir Židikai;
191 kaimas.Didžiausios gyvenvietės (2021 m.):

Mažeikiai – 33101
Viekšniai – 2249
Tirkšliai – 1357
Seda – 903
Kurmaičiai – 827
Reivyčiai – 565
Krakiai – 518
Troškučiai – 448
Žemalė – 448
Naikiai – 440


== Administracija ==

Savivaldybės atstovaujamoji valdžia – Mažeikių rajono savivaldybės taryba, vykdomoji valdžia – Mažeikių rajono savivaldybės administracija.


=== Seniūnijos ===

Savivaldybėje yra 9 seniūnijos (skliausteliuose – seniūno būstinė):

Laižuvos seniūnija (Laižuva)
Mažeikių apylinkės seniūnija (Mažeikiai)
Mažeikių seniūnija (Mažeikiai)
Reivyčių seniūnija (Mažeikiai)
Sedos seniūnija (Seda)
Šerkšnėnų seniūnija (Šerkšnėnai)
Tirkšlių seniūnija (Tirkšliai)
Viekšnių seniūnija (Viekšniai)
Židikų seniūnija (Židikai)


=== Partnerystės ryšiai ===
Miestai, su kuriais Mažeikių rajonas yra užmezgęs partnerystės ryšius:

 Haviržovas (Havířov), Čekija
 Paidė, Estija
 Plockas, Lenkija
 Saldus, Latvija
 Maribo, Danija
 Stendalio apskritis, Vokietija


== Švietimas ir ugdymas ==
Mažeikių rajono savivaldybėje yra šios mokyklos:

Balėnų pagrindinė mokykla
Buknaičių Henriko Nagio pagrindinė mokykla
Daubiškių pagrindinė mokykla
Kapėnų pagrindinė mokykla
Krakių pagrindinė mokykla
Laižuvos Antano Vienažindžio pagrindinė mokykla
Mažeikių Gabijos gimnazija
Mažeikių Jaunystės vidurinė mokykla
Mažeikių Kalnėnų pagrindinė mokykla
Mažeikių Merkelio Račkausko gimnazija
Mažeikių Pavasario vidurinė mokykla
Mažeikių Senamiesčio pagrindinė mokykla
Mažeikių Sodų vidurinė mokykla
Mažeikių Ventos pagrindinė mokykla
Mažeikių Vytauto Klovos muzikos mokykla
Mažeikių politechnikos mokykla
Mažeikių specialioji mokykla
Pikelių pagrindinė mokykla
Plinkšių pagrindinė mokykla
Renavo pagrindinė mokykla
Ruzgų pagrindinė mokykla
Sedos Vytauto Mačernio gimnazija
Tirkšlių vidurinė mokykla
Ukrinų pagrindinė mokykla
Užlieknės pagrindinė mokykla
Viekšnių gimnazija
Žemalės pagrindinė mokykla
Židikų Marijos Pečkauskaitės vidurinė mokykla


== Ekonomika ==
Visoje Mažeikių rajono savivaldybėje pagaminama 21,6% Lietuvos pramonės produkcijos (2003 m.). Pramonės svarbiausia šaka – naftos perdirbimas (bendrovė „Mažeikių nafta“). Yra metalo apdirbimo, konditerijos gaminių, maisto, baldų, medicininio, techninio deguonies gamybos, statybos įmonių. Pramonės įmonių daugiausia sutelkta Mažeikiuose.
Žemės ūkio naudmenos užima 60,4% savivaldybės ploto, iš jų 91,6% ariamoji žemė, 7,1% – pievos ir natūralios ganyklos, 1,3% – sodai ir uogynai (2005 m.). 54,8% pasėlių užima javai, 28,4% – daugiametės žolės, 3,1% – bulvės. Savivaldybės teritorijoje užauginama 1,9% visų Lietuvos javų, 1,8% -bulvių, 1,4% – lauko daržovių (2005 m.). 2005 m. pagaminta 1,6% Lietuvos gyvulininkystės produkcijos (1,7% pieno). Veisiama 1,9% visų Lietuvoje veisiamų galvijų (1,9% karvių), 1,2% kiaulių, 1,2% avių ir ožkų, 1,0% arklių (2006 m.).
Savivaldybės teritorija eina geležinkelis Vilnius–Liepoja (Latvija). Yra Šerkšnėnų oro uostas.


== Šaltiniai ==


== Nuorodos ==
Mažeikių rajono savivaldybė. Mažeikių krašto enciklopedija.
Savivaldybės tinklalapis Archyvuota kopija 2006-06-27 iš Wayback Machine projekto.
Mažeikių krašto enciklopedija
Mažeikių krašto kultūra Archyvuota kopija 2006-02-03 iš Wayback Machine projekto.
Svarbiausi rajono istorijos faktai Archyvuota kopija 2009-05-02 iš Wayback Machine projekto.
Rajono žemėlapis Archyvuota kopija 2006-06-27 iš Wayback Machine projekto.