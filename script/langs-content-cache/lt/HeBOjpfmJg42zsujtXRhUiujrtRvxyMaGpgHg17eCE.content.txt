revision: 5636689
title: "Lietuvos kario Florijono Janukevi\u010Diaus kapas"
url: https://lt.wikipedia.org/wiki/Lietuvos_kario_Florijono_Janukevi%C4%8Diaus_kapas


---

Lietuvos kariuomenės kūrėjo savanorio Florijono Janukevičiaus kapas – nacionalinio reikšmingumo lygmens registrinis kultūros paveldo objektas (unikalus kodas – 33018), esantis Leipalingio kapinėse, 35 m į vakarus nuo senųjų vartų, kairėje tako pusėje.


== Kapas ==
Kapas stačiakampio plano, pailgas šiaurės rytų–pietvakarių kryptimi. Jį ženklina betoninis antkapis ir obelisko pavidalo lauko akmenų mūro paminklas su kaltiniu metaliniu ornamentuotu kryželiu. 
Priekinėje paminklo pusėje paliktoje horizontalaus stačiakampio pavidalo nišoje pritvirtinta pilkos skardos memorialinė lenta su iškalta epitafija:„ŽUVĘS UŽ LIETUVOS LAISVĘALYTUJE 13 D. VASARIO 1919 M.A. † A.SAVANORIS KURĖJAS FLIORIJONAS JANUKEVIČIUSI mo PĖST. D. L. K. GEDIMINO PULKOVI KUOPOS BŪRININKASTAVO DRĄSA IR PASIRYŽIMASTEGUL BŪNA MUMS PAVYŽDŽIU“.
Teritorijos plotas – 7 m².


== Istorija ==
Florijonas Janukevičius gimė 1896 m. birželio 7 d. Gerdašiuose (Lazdijų valsčius). Prasidėjus kovoms dėl Lietuvos nepriklausomybės, 1919 m. sausio 1 d. įstojo kariu savanoriu į 1-ąjį pėstininkų pulką ir tapo 6-osios kuopos būrininku. Žuvo 1919 m. vasario 13 d. Alytaus kautynėse kovodamas su Sovietų Rusijos raudonarmiečiais.Iš pradžių buvo palaidotas Alytuje, vėliau parvežtas į tėviškėje esančias Leipalingio parapijos kapines.
1935 m. liepos 6 d. (po mirties) apdovanotas Lietuvos kariuomenės kūrėjų savanorių medaliu. Leipalingio valsčiaus karių savanorių ir šaulių iniciatyva 1939 m. prie kapo pastatytas akmenų mūro obeliskas, primenantis Nežinomo kareivio kapo paminklą Kaune.   
2009 m. kapas registruotas Lietuvos Respublikos nekilnojamųjų kultūros vertybių registre kaip dailės, istorinį ir memorialinį vertingųjų savybių pobūdį turintis kultūros paveldo objektas.


== Šaltiniai ==


== Nuorodos ==
„Lietuvos kario Florijono Janukevičiaus kapas, Leipalingis, Druskininkų sav.“. Lietuvos Respublikos kultūros vertybių registras. Nuoroda tikrinta 2019-02-10.