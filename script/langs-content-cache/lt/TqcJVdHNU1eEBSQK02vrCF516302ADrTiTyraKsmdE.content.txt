revision: 5777647
title: (Hook.) K.D.Hill & L.A.S.Johnson
url: https://lt.wikipedia.org/wiki/D%C4%97m%C4%97toji_korimbija


---

Dėmėtoji korimbija (Corymbia maculata) – magnolijūnų (Magnoliophyta) skyriaus, mirtinių (Myrtaceae) šeimos, korimbijų (Corymbia) genties visžalis lapuotis medis, kuris yra endeminė rūšis Australijoje.


== Paplitimas ir augavietės ==
Natūralus jų savaiminis paplitimo arealas – pietryčių Australija. Dėmėtoji korimbija yra dominuojanti medžių rūšis pietryčių Kvinslando, rytinio Naujojo Pietų Velso bei rytinės Viktorijos valstijos retmiškiuose. Šiose vietose jos auga nederlingame ir sausame dirvožemyje, ir šiose augavietėse pasitaiko Skalūnai.
Auga nuo 0 m iki 650 m aukščio altitudėse. Jos savaiminio išplitimo vietovėse į metus iškrenta nuo 600 iki 1700 mm kritulių, bei maksimali temperatūra svyruoja tarp +20 °C +32 °C, vėsiausia nuo 0 °C iki +7 °C arba vidutinė metinė svyruojanti nuo +10 °C iki +19 °C šilumos. Gali atlaikyti nuo 0° iki -5 °C pasitaikančias šalnas.
Rūšis taip pat natūralizuota Vakarų Australijoje ir Pietų Australijoje, bei Naujojo Pietų Velso ir Viktorijos valstijų dalyse, kuriose natūraliai jos nebuvo paplitę.


== Požymiai ==
Tai aukštas medis su tiesiu kamienu. Kamieno žievė lygi, dėmėta – balta, pilka ar šviesiai rožinės spalvos, kadangi besilupanti įvairių formų dribsniais. Pumpurai kiaušiniški 10–11 mm ilgio ir 6–7 mm skersmens. Jauni lapeliai elipsiški ar kiaušiniški, žali bei blizgantys. Subrendę lapai žali, 10–21 cm ilgio, 1,5–3 cm pločio, lancetiški – pailgi, į abu galus smailėjantys, nors žymiau smaigališkas jų galas. Žydi tarp gegužės ir rugsėjo mėnesių. Žiedynas auga kekėmis, patys žiedai balti, smulkūs kuriems peržydėjus susiformuoja statinės formos rudi, 10-14 mm ilgio ir 9-11 mm pločio vaisiai. Dauginasi sėklomis, kurios greit sudygsta.


=== Hibridai ===
Kai kurie natūraliai aptinkami hibridai, tarp dėmėtosios korimbijos ir kitų Corymbia genties rūšių (tos rūšys paminėtos žemiau):

Citrininė korimbija (Corymbia citriodora) – hibridas žinomas kaip „Corymbia variegata“, pasitaikantis šiaurės rytų Naujojo Pietų Velso dalyje, Macleay upės apygardoje.
Kekinė korimbija (Corymbia gummifera) – žinomas kaip Eucalyptus x nowraensis, pasitaikantis pietiniame Naujajame Pietų Velse.
Corymbia intermedia – pasitaikantis Naujajame Pietų Velse (hibrido pavadinimas nenurodomas).


=== Matmenys ===
Tai aukščiausia korimbijų gentyje augalų rūšis, bei viena aukščiausių Australijos žemyne medžių rūšių. Įprastai užauga apie 35–45 m, bet pasitaiko iki 70 m aukščio medžių, nors pasak istorinių šaltinių, praeityje yra nukirstas 91 m aukščio medis.


== Pavadinimo istorija ==
Pirmą kartą rūšį apibūdino anglų botanikas William Jackson Hooker, 1844 metais ir šiai rūšiai buvo suteikęs lotynų kalba Eucalyptus maculata pavadinimą, kuris dabar žinomas jau kaip sinonimas. Žodis maculata kilo iš lotynų kalbos žodžio „maculosus“, reiškiančio taškuotas, dėmėtas. Kadangi ant kamieno žievės yra netaisyklingų formų besilupanti žievė, savotiškai atrodanti it dėmės. Vėliau, 1995 metais australų botanikai Kenneth D. Hill ir Lawrence Alexander Sidney Johnson šią rūšį iš eukaliptų (Eucalyptus) genties, perkėlė į korimbijų (Corymbia) gentį, viso į ją buvo perkelta apie 113 rūšių.


== Ekologinis aspektas ==
Žiedai pritraukia kai kurias medlesinių (medsiurbinių) šeimos paukščių rūšis ir prasiskleidę žiedai yra nektaro šaltinis.


== Kultivavimas ==
Dėmėtoji korimbija labai dekoratyvi, tad dažnai sodinama parkuose ir palei gatves, bet netinkama sodinti namų kiemuose, daugelyje sodų, ypač nedideliuose šalia namų miestų soduose, kadangi subrendę medžiai užauga labai aukšti.


== Panaudojimas ==
Mediena kieta, labai stipri, patvari, tad plačiai ir naudojama, ypač statyboje (įskaitant poliams statyti), geležinkelio pabėgiams, valčių gamyboje, grindiniui (įskaitant parketui), brangiems baldams.


== Taip pat skaityti ==
Australijos aukščiausi medžiai


== Šaltiniai ==


== Nuorodos ==
plantnet.rbgsyd.nsw.gov.au / Corymbia maculata (Hook.) K.D.Hill & L.A.S.Johnson
plantsoftheworldonline.org / Corymbia maculata (Hook.) K.D.Hill & L.A.S.Johnson
theplantlist.org / Corymbia maculata (Hook.) K.D.Hill & L.A.S.Johnson
tropicos.org / Corymbia maculata (Hook.) K.D. Hill & L.A.S. Johnson
ipni.org / Corymbia maculata (Hook.) K.D.Hill & L.A.S.Johnson
youtube.com / OLD BLOTCHY, 18 Aug 2013 (Video; vienas aukščiausių šios rūšies individų)