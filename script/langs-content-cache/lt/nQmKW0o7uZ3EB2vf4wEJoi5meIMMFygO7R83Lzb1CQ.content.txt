revision: 6083019
title: Kareem Rush
url: https://lt.wikipedia.org/wiki/Kareem_Rush


---

Karymas Rašas (angl. Kareem Rush; g. 1980 m. spalio 30 d. Kanzase) – JAV krepšininkas.
K. Rushas karjerą pradėjo Misūrio universitete, kuriame tapo ketvirtu žaidėju pagal pelnytus taškus per visą universiteto istoriją. 2002 m. NBA naujokų biržoje krepšininką 20-uoju numeriu pasirinko „Raptors“ komanda, vėliau perleidusi krepšininką „Lakers“ ekipai, kurioje rungtyniavo 3 sezonus per kuriuos K. Rushas vidutiniškai pelnydavo po 6,4 taško. Po to krepšininkas pasirašė sutartį su "Bobcats" komanda kurioje jis buvo vienas iš lyderių. Prieš 2006-2007 m. sezoną K. Rushas bandė įsitvirtinti „SuperSonics“ komandoje, tačiau dėl traumos patirtos dar Šarlotėje, nepavyko. 2006 m. gruodžio 21 d. pasirašė kontraktą su LKL ir BBL čempionų komanda – „Lietuvos Rytu“. Pasibaigus 2006-2007 m. sezonui krepšininkas pasirašė vienerių metų kontraktą su NBA komanda „Pacers“. 2008 m. liepos mėn. pabaigoje krepšininkas pasirašė sutartį su Philadelphia 76ers klubu . 2009 m. spalio mėn. pabaigoje pasirašė sutartį su Los Andželo „Clippers“ klubu. 2009 m. lapkričio 18 d. patyrė sunkią kelio traumą, po kurios daugiau neberungtyniavo. 2010 m. sausio 22 d. jis buvo atleistas.


== Pasiekimai ==
2002 m. NBA čempionas
2007 m. LKL Visų Žvaigždžių rungtynių naudingiausias žaidėjas (kartu su J. Mačiuliu)
2007 m. ULEB taurės vicečempionas
2007 m. BBL čempionas
2007 m. BBL finalo ketverto naudingiausias žaidėjas
2007 m. LKL vicečempionas


== Nuorodos ==
NBA.com puslapis apie žaidėją