revision: 6496058
title: Romualdas Danielius
url: https://lt.wikipedia.org/wiki/Romualdas_Danielius


---

Romualdas Danielius (g. 1953 m. balandžio 16 d. Vadagiuose, Mažeikių raj.) – Lietuvos fizikas, fizinių mokslų daktaras.


== Biografija ==
1975 m. baigė Vilniaus universitetą. 1982 m. apgynė fizikos ir matematikos mokslų kandidato (dabar – fizinių mokslų daktaro) disertaciją tema „Fotosintezuojančių molekulinių kompleksų pikosekundinė spektroskopija naudojant parametrinius šviesos generatorius“ (vadovas Algis Petras Piskarskas). Stažavo Leideno (Olandija, 1986 m.), Bairoito (Vokietija, 1993 m.), Lundo (Švedija) ir Florencijos (Italija) universitetuose.
Nuo 1975 m. Vilniaus universiteto bendradarbis, Kvantinės elektronikos katedros vyresnysis mokslinis darbuotojas. Nuo 1995 m. yra UAB mokslinės-gamybinės firmos „Šviesos konversija“ mokslinis vadovas.


== Mokslinė veikla ==
Darbai iš ultratrumpujų šviesos impulsų lazerių fizikos, netiesinės optikos, ultrasparčiosios spektroskopijos. Daugiau kaip 300 mokslo darbų autorius ir bendraautoris. Tolygiai derinamo bangos ilgio pikosekundinių ir femtosekundinių parametrinių lazerių vienas kūrėjų (1995 m.).


=== Bibliografija ===
R. Danielius, A. Piskarskas, V. Sirutkaitis, A. P. Stabinis, J. Z. Jasevičiūtė. Parametriniai šviesos generatoriai ir pikosekundinė spektroskopija (rus. Параметрические генераторы света и пикосекундная спектроскопия). Vilnius: „Mokslas“, 1983. – 185 p.:iliustr. (rus.)


== Įvertinimas ==
1988 m. LTSR Ministrų Tarybos premija.
1994 – Lietuvos mokslo premija už 1984–1993 m. darbų ciklą „Parametriniai šviesos reiškiniai kristaluose“ (kartu su Algiu Petru Piskarsku ir Algirdu Stabiniu).
2007 m. – Partnerystės pažangos premija (kartu su Algiu Petru Piskarsku, Kęstučiu Jasiūnu ir Rimantu Kraujaliu už Lietuvos lazerių mokslo ir pramonės sutelkimą proveržiui į pasaulines rinkas).


== Šaltiniai ==