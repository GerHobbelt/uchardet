revision: 6855886
title: Rimantas Vaiginis
url: https://lt.wikipedia.org/wiki/Rimantas_Vaiginis


---

Rimantas Vaiginis (1941 m. gegužės 8 d. Barkuškiuose, Debeikių valsčiuje – 2023 m. sausio 27 d. Vilniuje) – lietuvių muzikos mokytojas ir chorvedys.


== Biografija ==
Baigęs Baravainių (Utenos rajonas) septynmetę mokyklą, 1955–1959 m. mokėsi griežti kontrabosu Panevėžio muzikos mokykloje (dėst. A. Leleiva ir J. Rimkevičius). 1959–1963 m. muziką studijavo Vilniaus valstybiniame pedagoginiame institute (choro dirigavimo mokė M. Gedvilaitė ir V. Četkauskas).
1963–1965 m. Jurbarko vidurinės mokyklos muzikos mokytojas, moksleivių chorų ir pučiamųjų orkestro vadovas. Mokykloje subūrė jaunučių chorą (70 dalyvių), atgaivino vyresniųjų klasių moksleivių mišrųjį chorą (90 dalyvių) ir parengė 1964 m. I respublikinei moksleivių dainų šventei. 1965–1967 m. muzikos ir dainavimo mokytojas Vilniaus S. Nėries vidurinėje mokykloje, vadovavo vyresniųjų klasių mergaičių chorui ir pučiamųjų orkestrui. 1967–1974 m. muzikos ir dainavimo mokytojas Vilniaus 23-ojoje vidurinėje mokykloje. Iš pradžių vadovavo jaunučių ir jaunių chorui, nuo 1969 m. ir vyresniųjų klasių mišriajam bei merginų chorams, vokaliniams ir instrumentiniams ansambliams. Itin aktyviai reiškėsi su mišriuoju moksleivių choru (80 dalyvių), kurį išmokė sudėtingesnių dainų ir dažnai koncertavo, parengė 1969 m. respublikinei moksleivių meno ir sporto šventei. 1970 m. respublikinei dainų šventei paruošė jaunių chorą. Vaikinų vokalinis ansamblis 1974 m. respublikiniame „Dainų dainelės" konkurse pelnė laureato vardą.
1975–1989 m. Vilniaus 35-osios vidurinės mokyklos muzikos ir dainavimo mokytojas, chorų ir vokalinių ansamblių vadovas. Mokykloje įrengė pavyzdingą muzikos kabinetą, į chorus stengėsi kuo daugiau įtraukti berniukų. Vadovavo jaunučių chorui (75 dalyviai), jaunių chorui (80 dalyvių) ir vyresniųjų klasių mišriajam chorui (60 dalyvių). 1975, 1977 ir 1980 m. respublikinėms dainų šventėms parengė jaunių chorą – su juo konkursuose pelnė pirmųjų ir kitų prizinių vietų. 1977 m. respublikinėje moksleivių dainų šventėje dalyvavo ir jaunučių choras. 1978 m. Vilniaus miesto mokyklinių chorų varžybose vaikų chorai pelnė prizines vietas, o mišrusis 1983 m. mokyklinių chorų zoninėse varžybose užėmė antrąją vietą. Vyresniųjų klasių merginų vokalinis ansamblis – 1976, 1978 ir 1980 m. „Dainų dainelės“ respublikinių konkursų laureatas, o berniukų vokalinis ansamblis – 1980 m. analogiško konkurso laureatas. Laureatų vardus „Dainų dainelės“ konkursuose pelnė ir mokytojo išmokyti jaunieji solistai. 1989–1992 m. chorvedys buvo Vilniaus 62-osios vidurinės mokyklos muzikos ir dainavimo mokytojas. Įrengė pavyzdingą muzikos kabinetą, įsteigė sustiprinto muzikos mokymo klases.
Nuo 1993 m. Juodšilių vidurinės mokyklos „Šilas“ muzikos ir dainavimo mokytojas, nuo 1994 m. muzikos mokytojas metodininkas.
Be pedagoginio darbo, R. Vaiginis 1980–1985 m. buvo Vilniaus medicinos darbuotojų klubo dainų ir šokių liaudies ansamblio „Rūta“ meno vadovas ir dirigentas. Koncertavo Vilniuje, Kaune ir Alytuje, gastroliavo Bulgarijoje, kolektyvą parengė 1985 m. respublikinei dainų šventei. 1986 m. buvo Respublikinių moksleivių rūmų dainų ir šokių ansamblio „Ugnelė“ meno vadovas. Kurį laiką buvo Vilniaus miesto medicinos darbuotojų klubo moterų choro, Vilniaus radijo komponentų gamyklos mišriojo choro „Vilnis“ ir Vilniaus miesto vyrų choro „Varpas“ chormeisteris.
Nuo 1982 m. Respublikinio muzikos mokytojų mišriojo choro tarybos pirmininkas, nuo 1990 m. buvo Lietuvos muzikų draugijos Muzikos mokytojų asociacijos pirmininkas; 1979 m. mokytojas apdovanotas Liaudies švietimo pirmūno ženkleliu.Brolis Algimantas Vaiginis (1942–2011) taip pat buvo muzikas – pučiamųjų instrumentų orkestrų vadovas.


== Šaltiniai ==

Boleslovas Zubrickas. Pasaulio lietuvių chorvedžiai: enciklopedinis žinynas. Vilnius, 1999.