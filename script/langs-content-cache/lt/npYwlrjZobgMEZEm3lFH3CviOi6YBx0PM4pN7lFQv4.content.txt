revision: 6947590
title: "\u0160al\u010Dininkai"
url: https://lt.wikipedia.org/wiki/%C5%A0al%C4%8Dininkai


---

Šalčininkai – miestas Lietuvos pietryčiuose, Vilniaus apskrityje, Lydos aukštumoje, 45 km į pietus nuo Vilniaus. Šalčininkų rajono savivaldybės ir seniūnijos centras, 11 seniūnaitijų (Bažnyčios, Centro, J. Sniadeckio, Naujakurių, Pamūrinės, Parko, Sodo, Šalčios, T. Kostiuškos, Užupio, Vilniaus). Vakarine miesto riba eina Vilniaus–Lydos geležinkelis (stotis Tartoke). Mieste stovi Šalčininkų Šv. apaštalo Petro bažnyčia (pastatyta 1835 m.), Šalčininkų Šv. Tichono maldos namai (nuo 1996 m.), paštas, rajono centrinė ligoninė, savivaldybė, pietryčiuose – Šalčininkų miškas.
Miestas yra lenkų kultūros centras – 71 proc. gyventojų yra lenkai.


== Etimologija ==
Miesto vardas yra vandenvardinis vietovardis, kilęs nuo pro miestą pratekančio Šalčios upelio. Vietovardžių daryba su priesaga -ininkai ypač būdinga Pietų Lietuvai.Kryžiuočių minimas Šalčininkų vietovardis Salzininken anksčiau buvo klaidingai palaikytas Druskininkais.


== Geografija ==
Šalčininkuose yra du tvenkiniai – Šalčios upės praplatėjimai: pirmasis yra arčiau centro ir mažesnis, antrasis – šiaurės rytuose ir didesnis. Pietuose yra pasienio kontrolės punktas Šalčininkai-Benekainys. Prie miesto yra įsikūręs gana didelis Šalčininkų kaimas.


== Istorija ==
Pirmą kartą rašytiniuose šaltiniuose Šalčininkai minimi 1311 m. Petro Duisburgiečio kronikoje, kai teutonai su didele kariuomene nusiaubė Šalčininkų apylinkes. Vėliau jų puolimai pasikartojo dar 1378, 1382 ir 1394 metais. 1410 m. pastatyta pirmoji Šalčininkų bažnyčia. XV a. Šalčininkai tikriausiai jau buvo miestelis, kuriame gyveno lietuviai, totoriai. XIX a. Šalčininkai buvo miestelis ir dvaras Vilniaus apskrities Šalčininkų valsčiuje.Miesto teises gavo 1956 m. gruodžio 28 d. Sovietmečiu veikė SDAALR (rus. ДОСААФ) gamybinis kombinatas, gaminęs katerių korpusus ir kitus gaminius iš stiklo plastiko. Pastatyta rajono ligoninė, kino teatras „Šalčia“, kultūros namai.
2000 m. patvirtintas Šalčininkų herbas.


== Gyventojai ==
Pagal 2021 m. visuotinio gyventojų surašymo rezultatus, 12,2 proc. Šalčininkų rajono gyventojų yra gimę ne Lietuvoje. 


=== Tautinė sudėtis ===


=== Žymūs žmonės ===
Aronas Solcas (1872–1945), žymus sovietų partinis ir valstybės veikėjas
Henoch Leibowitz (1918–2008), rabinas, mokytojas
Edward Kozakiewicz (g. 1948), Lenkijos lengvaatletis
Władysław Kozakiewicz (g. 1953), lenkų lengvaatletis, Maskvos olimpiados čempionas
Robert Mickevič (g. 1969), žurnalistas, politikas


== Miestų partnerystė ==
 Lomža, Lenkija
 Liublinecas, Lenkija
 Lovičius, Lenkija
 Plonskas, Lenkija
 Žninas, Lenkija
 Polanecas, Lenkija
 Ščitnas, Lenkija


== Švietimo ir ugdymo įstaigos ==
2 gimnazijos:
Šalčininkų Lietuvos tūkstantmečio gimnazija
J. Sniadeckio
Šalčininkų Santarvės gimnazija
Stanislavo Moniuškos menų mokykla
Šalčininkų rajono savivaldybės viešoji biblioteka


== Sportas ==
FK Šalčia Šalčininkai (futbolas)
BC Šalčininkai (krepšinis)


== Galerija ==

		
		
		
		
		
		
		
		
		
		


== Šaltiniai ==

Šalčininkai. Mūsų Lietuva, T. 1. – Bostonas: Lietuvių enciklopedijos leidykla, 1964. – 210 psl.