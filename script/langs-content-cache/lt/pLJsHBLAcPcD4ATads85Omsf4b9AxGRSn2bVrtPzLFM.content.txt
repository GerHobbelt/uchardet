revision: 6216134
title: Giacomo Balla
url: https://lt.wikipedia.org/wiki/Giacomo_Balla


---

Džakomas Bala (it. Giacomo Balla, 1871 m. liepos 18 d. – 1958 m. kovo 1 d.) – XX a. italų dailininkas. Vienas svarbiausių futurizmo meno srovės tapytojų.


== Biografija ==
Džakomas Bala gimė 1871 m. liepos 18 d. Turine. 1891 m. jis trumpai mokėsi Turino Albertinos akademijoje, meno licėjuje. 1892 m. mokėsi Turino universitete. 1895 m. Dž. Bala persikėlė į Romą, dirbo iliustratoriumi, karikatūristu, portretistu. 1899 m. jo kūriniai eksponuoti Venecijos bienalėje. 1900 m. Dž. Bala 7 mėnesius praleido Paryžiuje padėdamas iliustratoriui Serafino Macchiati. Paryžiuje susižavėjo neoimpresionizmu. Grįžęs į Romą Dž. Bala su prancūzų neoimpresionistine tapybos technika supažindino Dž. Severinį ir U. Bočionį. 1903 m. Dž. Balos kūriniai eksponuoti tarptautinėje parodoje Venecijoje, 1904 m. − parodose Miunchene ir Diuseldorfe, 1909 m. − Rudens salone Paryžiuje.
Dž. Bala pasirašė antrąjį „Futuristinės tapybos technikos manifestą“ kartu su U. Bočioniu, Dž. Severiniu, K. Kara ir L. Rusolu, bet prie futuristų grupės prisijungė tik 1913 m. 1912 m. jis lankėsi Londone ir Diuseldorfe, sukūrė pirmąsias savo abstrakčias šviesos studijas. 1913 m. jo kūriniai eksponuoti Berlyne ir Roterdame. 1914 m. Dž. Bala eksperimentavo su futuristine skulptūra, kūrė futuristinį dekorą baldams ir tekstilės gaminius. 1915 m. įvyko pirmosios Dž. Balos personalinės parodos Romoje. 1935 m. jis išrinktas Šv. Luko akademijos nariu Romoje. Džakomas Bala mirė 1958 m. kovo 1 d. Romoje. Jis buvo labiau lyrinis tapytojas, jo netraukė vaizduoti judančių mašinų jėgos kaip kitų futuristų. Taip pat, Dž. Bala liko ištikimas futuristinei stilistikai ilgai po to, kai kiti dailininkai ją apleido. Tik nuo 1931 m. Dž. Balos stilius tapo tradiciškesniu, klasiškesniu su impresionistiniais bruožais. Šis pasikeitimas tikriausiai įtakotas Italijos fašistinės ideologijos.


== Kūrinių galerijos ==
wikiart.org
the-athenaeum.org


== Šaltiniai ==
guggenheim.org/ Archyvuota kopija 2015-05-02 iš Wayback Machine projekto.
Encyclopaedia Britannica
tate.org.uk/