revision: 6978011
title: "Nept\u016Bnas (krep\u0161inio komanda)"
url: https://lt.wikipedia.org/wiki/Klaip%C4%97dos_Nept%C5%ABnas


---

KK Klaipėdos „Neptūnas“ – pajėgiausia Klaipėdos vyrų krepšinio komanda, įkurta 1964 metais. 2019–20 m. klubas rungtyniauja LKL ir FIBA Čempionų lygoje. Komanda pavadinta romėnų jūrų dievo Neptūno vardu.
2014–2015 m. sezone „Neptūnas“ rungtyniavo Eurolygoje ir yra vos trečia Lietuvos krepšinio komanda, dalyvavusi šioje lygoje, po „Žalgirio“ ir „Lietuvos ryto“.


== Istorija ==
1966 m. „Neptūnas“ laimėjo „Žalgirio“ draugijos krepšinio čempionatą, o kitais metais su tapačia sudėtimi užėmė antrą vietą.
Nuo 1970 m. vyko nuolatinė kaita tarp komandos trenerių ir žaidėjų, todėl komanda geresnių rezultatų nepasiekė. 1975 m. Klaipėdos bendruomenė nutarė pakeisti komandos sudėtį, į ją įtraukiant žaidėjus iš Klaipėdos ir Žemaitijos krašto, kurie dar taip pat buvo baigę mokslus Vilniuje ir Kaune. Naujų jaunų žaidėjų dėka per dvejų metų laikotarpį buvo pasiekta aukštesnių rezultatų. Tarp jų trečia vieta Lietuvos „Spartakiadoje“ 1981 m., antra vieta laikraščio „Sportas“ turnyre 1982 m. bei pirma vieta Tarybų Sąjungos Profsąjungų čempionate.
Tačiau 1988 m. sėkmė nuo komandos nusisuko ir ji iškrito iš Lietuvos krepšinio elito. Po dvejų metų įsteigus Lietuvos krepšinio lygą, „Neptūnas“ buvo pakviestas dalyvauji turnyre kaip viena iš aštuonių geriausių šalies komandų. Pradžioje komanda nerodė įspūdingų rezultatų, bet su laiku žaidimo lygis ėmė gerėti. „Neptūnas“ buvo dažnas atkrintamųjų dalyvis LKL, bet retai kada komanda perkopdavo ketvirtfinalio barjerą.


=== 2012–13 m. sezonas: debiutas VTB vieningoje lygoje ===
2012 m. komandai buvo įsimintini tuo, kad jie buvo pakviesti sudalyvauti VTB vieningoje lygoje, nors praeitame LKL čempionate buvo užėmę 6 vietą. Klubo direktorius Osvaldas Kurauskas pasakė, kad komanda neketina būti grupės autsaideriais ir pažadėjo padidinti klubo biudžetą ateinančiam sezonui. „Neptūnas“ VTB lygoje debiutavo 2012 m. spalio 7 d. rungtynėse su Maskvos „CSKA“ komanda. „Neptūnas“ pirmavo rungtynių pradžioje (23:22, 14:13), tačiau to nepakako nugalėti itin stipraus varžovo, buvo pralaimėta 72:83. Pasibaigus sezonui, jie liko savo grupės turnyrinės lentelės apačioje, bet buvo pakviesti žaisti ateinančiame sezone. Nepaisant nekokio rezultato VTB lygoje, „Neptūnas“ atsigavo LKL, dėka solidaus lyderio Deivido Gailiaus žaidimo, ir užėmė 3-ąją vietą, pelnydami bronzos medalius pirmą kartą klubo istorijoje, finalo serijoje prieš „Prienus“ laimėdami rezultatu 3–2.


=== 2013–14 m. sezonas: pirmą kartą LKL finalo dalyviai ===

2013–14 m. sezonas buvo nemažiau įsimintinas. Reguliariajame sezone „Neptūnas“ keliskart įveikė LKL čempionus Kauno „Žalgirį“ rezultatu 81:73 „Švyturio“ arenoje ir rezultatu 79:88 „Žalgirio“ arenoje. Reguliariajame sezone „Neptūnas“ užėmė trečią vietą ir susitiko su Šiaulių „Šiauliais“ ketvirtfinalyje. Įveikusi Šiaulius serijoje 2–1, komanda žengė į pusfinalį, kur susitiko su Prienų „TonyBet“ komanda ir įveikė juos serijoje 2–0 bei pirmą kartą klubo istorijoje žengė į LKL finalą, kur susitiko su reguliariajame sezone nurungtu „Žalgiriu“. Krepšinio ekspertai neprognozavo didelių šansų Klaipėdos komandai. Nepaisant to, kovingai atrodęs „Neptūnas“ laimėjo savo arenoje pirmąjį mačą rezultatu 71:59. Vėliau sekė trys nesėkmes iš eilės. Ketvirtose rungtynėse „Neptūnui“ pavyko sugrąžinti intrigą finalo serijoje po to, kai buvo laimėta 87:86, tačiau kitose rungtynėse „Žalgiris“ įrodė savo pranašumą rezultatu 90:70. Tarptautiniuose turnyruose „Neptūnui“ viskas nesiklostė taip gerai kaip LKL, Europos taurėje laimėtos vos ketverios rungtynės ir į antrąjį turą nepatekta. Tuo tarpu VTB lygoje laimėtos penkerios rungtynės ir užimta 10-a vieta. Po itin gero sezono LKL, 2014 m. birželio 25 d. „Neptūnui“ buvo leista sudalyvauti Eurolygoje.


=== 2014–15 m. sezonas: debiutas Eurolygoje ===

Eurolygoje „Neptūnas“ debiutavo 2014 m. spalio 15 d. rungtynėse su „Laboral Kutxa“ komanda ir jas pralaimėjo rezultatu 69:88, nors pirmus du kėlinius žaidė taškas į tašką. Spalio 23 d. „Neptūnas“ pasiekė pirmąją pergalę Eurolygoje klubo istorijoje rungtynėse su KK „Crvena Zvezda“ klubu rezultatu 83:81. Tai buvo pirmosios Eurolygos rungtynės, vykusios „Neptūno“ namų arenoje. Nors turėjo realių šansų patekti į Top 16 etapą, reguliariajame sezone surinkęs 4 pergales ir 6 pralaimėjimus „Neptūnas“ savo grupėje užėmė 5-ąją vietą ir iškrito iš Eurolygos. Nuo 2015 m. sausio 6 d. komanda žaidė ULEB Europos taurės „Last 32“ etape M grupėje. Ten komandai rungtynės klostėsi nekaip, komanda laimėjo vienerias rungtynes prieš Prancūzijos „Paris-Levallois“ ekipą ir patyrusi penkis pralaimėjimus užėmė paskutiniąją vietą savo grupėje.
Vasario 20–22 d. „Neptūnas“ varžėsi Lietuvos krepšinio federacijos taurėje. Komanda netikėtai pralaimėjo ketvirtfinalio mačą „Šiauliams“ 71:73 ir turėjo baigti savo pasirodymą turnyre anksčiau laiko.„Neptūnas“ atsigavo LKL, išlaikydami labai stabilų žaidimą, porą kartų įveikdami „Žalgirį“. Komanda reguliariajame sezone užėmusi trečiąją vietą, ketvirtfinalio serijoje pergalingai įveikė Alytaus „Dzūkiją“ rezultatu 3–1 ir pusfinalio serijoje susitiko su „Lietuvos rytu“. Po itin sunkios ir įtemptos serijos „Neptūnas“ turėjo pripažinti varžovų pranašumą, serija pralaimėta 1–3. Po to komanda patyrė didžiausią fiasko sezone. „Neptūnas“ pralaimėjo LKL bronzinio finalo seriją Utenos „Juventus“ komandai rezultatu 2–3, neatsilaikydami ir lemiamose rungtynėse namuose, kurios pasibaigė 69:84 „Juventus“ naudai.


=== 2015–16 m. sezonas ===
Po pralaimėjimo LKL pusfinalio ir bronzinio finalo serijose 2014–2015 m. sezone, „Neptūnas“ iškart nepateko į Europos taurės turnyrą. Tačiau 2015 m. birželio 29 d. komandai buvo suteiktas pakvietimas. Pirmą kartą istorijoje trys Lietuvos krepšinio komandos buvo pakviestos varžytis antrame pagal pajėgumą Europos krepšinio lygyje. 2015 m. spalio 14 d. naująjį Europos taurės sezoną „Neptūnas“ pradėjo pralaimėjimu stipriai „Galatasaray S.K.“ komandai rezultatu 90:94 savo namų arenoje Klaipėdoje. Antrąsias rungtynes su Jeruzalės „Hapoel“ klubu „Neptūnas“ taip pat pralaimėjo, rezultatu 74:59. Visgi po to komanda pradėjo rodyti solidų žaidimą ir laimėjo 6 iš 7 rungtynių, įskaitant įsimintinas tapusiomis prieš Žemutinio Naugardo „Nižnij Novgorod“ (78:82) ir „Galatasaray S.K.“ (76:82), kurios abi praėjusiame sezone žaidė Eurolygos TOP16 etape. Turėjusi šansą užimti grupėje pirmą vietą, komanda liko antra. Nepaisant labai sėkmingo pirmojo etapo, „Last 32“ etapas buvo pradėtas beviltišku pralaimėjimu Salonikų „Aris“ ekipai rezultatu 84:58. Bet jau kitose rungtynėse Klaipėdos ekipa palaužė Berlyno „ALBA“ rezultatu 73:65. Vėliau sekė du pralaimėjimai Milano „EA7 Emporio Armani“ rezultatu 79:71 (Milane) ir 73:74 (Klaipėdoje). Paskesnis sėkmingas susitikimas su Salonikų „Aris“ rezultatu 72:68 paliko komandai vilčių patekti į atkrintamąsias, tačiau jos dingo po pralaimėjimo Berlyno „ALBA“ ekipai rezultatu 62:76; savo grupėje „Neptūnas“ užėmė paskutinę vietą.Vasario 19–21 d. „Neptūnas“ dalyvavo naujai įsteigtame Karaliaus Mindaugo taurės turnyre. Komanda lengvai ketvirtfinalyje įveikė „Šiaulius“ rezultatu 96:58, bet pusfinalyje neatsilaikė prieš galingai atrodžiusį Vilniaus „Lietuvos rytą“ (97:79). Visgi komanda atsigavo po pralaimėjimo ir, įveikę Prienų–Birštono „Vytautą“ rezultatu 88:51, pirmą kartą klubo istorijoje iškovojo Lietuvos krepšinio taurės turnyro bronzos medalius.LKL lygos reguliarųjį sezoną Klaipėdos „Neptūnas“ baigė trečioje vietoje, pasiekęs 19–17 pergalių ir pralaimėjimų santykį. „Švyturio“ arena antrą sezoną iš eilės buvo pripažinta lankomiausia, vidutiniškai šį sezoną Klaipėdos arenoje rungtynių pasižiūrėti susirinkdavo 3474 žiūrovai. Lygos atkrintamosiose varžybose „Neptūnas“ ketvirtfinalyje 3–1 įveikė „Šiaulius“, o pusfinalyje po atkaklios serijos, pasibaigusios 3–2, – Vilniaus „Lietuvos rytą“ ir antrą kartą klubo istorijoje pateko į finalą, kur Kauno „Žalgiriui“ seriją pralaimėjo 4–1.


== Pavadinimų kaita ==
1962 m. – Maistas
1964 m. – Neptūnas


== Klubo sudėtis ==


== Klubo pasiekimai ==


== Garsesni praeityje žaidę žaidėjai ==


== Buvę vyriausieji treneriai ==


== Šaltiniai ==


== Nuorodos ==
KKNEPTUNAS.LT – Oficiali klubo svetainė Archyvuota kopija 2011-07-16 iš Wayback Machine projekto.
LKL.LT – informacija apie klubą Archyvuota kopija 2011-04-25 iš Wayback Machine projekto.