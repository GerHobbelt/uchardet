revision: 6615682
title: "Remigijus Ozolin\u010Dius"
url: https://lt.wikipedia.org/wiki/Remigijus_Ozolin%C4%8Dius


---

Remigijus Ozolinčius (1956 m. lapkričio 14 d. Skomantuose – 2013 m. balandžio 9 d. Kaune) – mokslininkas, miškininkas, ekologas.


== Biografija ==
Gimė 1956 m. lapkričio 14 d. Skomantuose. 1975 m. aukso medaliu baigė Tauragės 2-ąją vidurinę (dabar „Šaltinio“) mokyklą, o 1980 m. su pagyrimu baigė studijas Lietuvos žemės ūkio akademijos Miškų ūkio fakultete ir įgijo miškų ūkio inžinieriaus specialybę. Lietuvos mokslų akademijos (LMA) Botanikos institute mokslininkas apgynė biologijos mokslų kandidato disertaciją – čia jam suteiktas gamtos mokslų daktaro (1985 m.) ir habilituoto gamtos mokslų daktaro (1997 m.) laipsnis, o Vytauto Didžiojo universitete – docento (1997 m.) ir profesoriaus (2000 m.). Nuo 2004 m. R. Ozolinčius buvo Lietuvos mokslų akademijos narys.
Biologijos mokslų profesorius R. Ozolinčius dėstė Vytauto Didžiojo (nuo 1995 m.) ir Aleksandro Stulginskio (nuo 1999 m.) universitetuose, vadovavo doktorantams, dalyvavo VDU Aplinkosaugos organizavimo bakalaurų ir magistrų diplominių darbų gynimo komisijose, VDU Ekologijos ir aplinkotyros bei Miškotyros (ASU) jungtinėse doktorantūros komisijose. Mokslininkas taip pat buvo įvairių tarybų ir kitų institucijų narys – dalyvavo Tarptautinės miško tyrėjų organizacijų sąjungos (IUFRO) Tarptautinėje taryboje, Lietuvos miškininkų sąjungos prezidiume, Miškų ūkio konsultacinėje taryboje prie Aplinkos ministerijos, Žemės ūkio mokslo taryboje, LAMMC Miškų instituto bei LŽŪU Miškų ir ekologijos fakulteto tarybose.
R. Ozolinčius prisidėjo ir prie UNESCO programos „Žmogus ir biosfera“ (MAB, „Man and the Biosphere“), buvo jos Lietuvos komiteto pirmininko pavaduotojas ir narys. Miškininkystės specialistas taip pat redagavo arba dalyvavo ruošiant įvairius mokslinius leidinius – dirbo tarptautinio mokslinio žurnalo „Baltic Forestry“ vyr. redaktoriumi, dalyvavo mokslinių žurnalų „Miškininkystė“ (1994–1995 m., nuo 2002 m.), „Dendrologia Lithuaniae“ (nuo 2000 m.), „Vagos“ (nuo 2000 m.), “Mežzinātne” (latvių k., nuo 2000 m.) redakcinėse kolegijose. R. Ozolinčius buvo „Lietuvos žemės ūkio enciklopedijos”, leidinio „Lietuvos miškų metraštis. XX amžius“ (2003 m.), miškininkystės žurnalo „Mūsų girios“ ir laikraščio “Žaliasis pasaulis” redakcinių kolegijų narys.
Per savo gyvenimą R. Ozolinčius parašė per 150 mokslinių ir mokslo populiarinimo straipsnių, daugiau nei 30 mokslo monografijų, vadovėlių, mokomųjų knygų. Tarp jam įteiktų apdovanojimų už mokslinę veiklą – medalis už geriausią studentų mokslinį darbą (1980 m.), parodos „Žmogus ir miškai“ I laipsnio diplomas (Maskva, 1988 m.), Britų Tarybos premija (1992 m.), LR Švietimo ir mokslo ministerijos premijos už mokslo populiarinimo darbus (2004, 2007 ir 2008 m.), Lietuvos mokslo premija (2004 m., kartu su L. Kairiūkščiu ir A. Juodvalkiu). Mirė 2013 m. balandžio 9 d. Kaune.


== Šaltiniai ==


== Nuorodos ==
Netikėtai mirė Miškų instituto direktorius prof. Remigijus Ozolinčius