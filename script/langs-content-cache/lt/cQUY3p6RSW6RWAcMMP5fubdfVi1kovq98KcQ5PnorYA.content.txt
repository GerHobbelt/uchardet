revision: 6929823
title: "Buivyd\u017Eiai I"
url: https://lt.wikipedia.org/wiki/Buivyd%C5%BEiai_I


---

Buivydžiai I (arba tiesiog Buivydžiai) – kaimas Vilniaus rajono savivaldybėje, 17 km į rytus nuo Nemenčinės, prie pat sienos su Baltarusija. Seniūnijos, parapijos ir seniūnaitijos centras. Veikia paštas (LT-15026), biblioteka. Išlikusi mauzoliejinė Buivydžių Radziševskių koplyčia.
Kaimas įsikūręs Buivydžių aukštumoje (Medininkų aukštumos dalis).


== Etimologija ==
Tiksli Buivydžių vardo kilmė nežinoma. Manoma, kad jis yra kilęs nuo Buivydės upelio (vandenvardinis vietovardis), o pastarasis — nuo asmenvardžio Buivydas.


== Istorija ==

1660 m. Buivydžius nusiaubė Maskvos kariuomenė. 1688 m. minimas Buivydžių palivarkas. XVI a. Buivydžių dvaras priklausė Dluskiams, vėliau Bžostovskiams, pastarieji 1653 m. jį užrašė vienuoliams augustijonams. 1784 m. Buivydžių dvaro savininkais tapo Radziševskiai, tačiau XIX a. vis. dvaras jau buvo apleistas, palaipsniui nunyko, sudegė. XVIII a.–XIX a. Buivydžiai vadinti miesteliu. 1790 m. pastatyta Buivydžių Šv. Jurgio bažnyčia, 1982 m. sudegė, 1986 m. pastatyta nauja. XIX a. Buivydžiai – miestelis Vilniaus apskrities Bistryčios valsčiuje.1930 m. įsteigta Buivydžių vidurinė mokykla dėstomąja lenkų kalba, veikia ir Lavoriškių pagrindinės mokyklos Buivydžių skyrius dėstomąja lietuvių kalba. 1950–1993 m. buvo kolūkio centrinė gyvenvietė.2012 m. birželio 23 d. Lietuvos Respublikos Prezidento Dalios Grybauskaitės dekretu Nr. 1K-1039 buvo patvirtintas Buivydžių herbas.


== Gyventojai ==
Buivydžiuose nuo seno vyrauja lietuviškos kilmės pavardė Jodragis. XIX a. dar galėjo būti kalbama lietuviškai. Spėjama, kad apie XVII a. čia apsigyveno Mazovijos šlėktų atstovai.


=== Žymūs žmonės ===
Wacław Kapusto (1925-2018), fotografas, fotoreporteris
Edvard Bogdanovič (1967–), Vilniaus rajono politinis ir visuomenės veikėjas.


== Šaltiniai ==

Buivydžiai. Mūsų Lietuva, T. 1. – Bostonas: Lietuvių enciklopedijos leidykla, 1964. – 189 psl.