revision: 6878821
title: Balys Matulionis
url: https://lt.wikipedia.org/wiki/Balys_Matulionis


---

Balys Matulionis (1895 m. gegužės 21 d. Antakalniuose, Utenos valsčius – 1974 m. gruodžio 1 d. Barbertone, Ohajas) – Lietuvos gydytojas, visuomenės veikėjas.   Jono Matulionio brolis.


== Biografija ==
1919 m. baigęs Petrogrado karo medicinos akademiją grįžo į Lietuvą. Studijuodamas priklausė korporacijai „Fraternitas Lithuanica“, buvo Petrogrado lietuvių studentų draugijos pirmininkas. Kaip „Grūdo“ draugijos įgaliotinis lietuvių pabėgėlių reikalams 1917 m. važinėjo po Rusiją, organizavo lietuvių mokyklas ir prieglaudas. 1917 m. Liaudininkų partijos atstovas Rusijos lietuvių seime Petrograde.
1920–1940 m. tarnavo Lietuvos kariuomenėje. 1927–1938 m. Kauno karo ligoninės vyr. gydytojas ir jo pastangomis įsteigto Fizioterapijos skyriaus vedėjas. 1938–1940 m. Karo ligoninės konsultantas, medicinos tarnybos pulkininkas. Daug prisidėjo prie Birštono, Pasvalio ir Likėnų versmių tyrimo, Birštono ir Likėnų kurortų tvarkymo.
1940–1941 m. bolševikų suimtas, kalintas. 1941 m. birželio mėn. 28 d. kartu su kunigu Simonu Morkūnu po  Lietūkio garažo žudynių kreipėsi į arkivyskupą  Juozapą Skvirecką užstoti Kauno žydus. 1941 m. Kauno tuberkuliozės ligoninės direktorius, vadovavo ir Vytauto Didžiojo universiteto klinikų Fizioterapijos skyriui. 1941–1944 m. Vyriausiosios sveikatos valdybos valdytojas. Nuo išvežimo į Rytų frontą išgelbėjo apie 500 gailestingųjų seserų, apie 30 gydytojų. Sutrukdė nužudyti Kalvarijos ir Vilniaus psichiatrijos ligoninių ligonius. Rašė į „Mediciną“, daugiausia kurortologijos klausimais.
1944 m. pasitraukė į Vokietiją, britų Raudonojo Kryžiaus sanatorijos Bad Reburge vedėjas. 1949 m. atvyko į JAV. Dirbo gydytoju Valum Lake (Rod Ailandas) sanatorijoje. Suredagavo knygą „Fraternitas Lithuanica 1908–1958 m.“ (išspausdinta 1958 m. Putname).


== Šaltiniai ==