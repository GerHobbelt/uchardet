revision: 6985082
title: Antonov An-24
url: https://lt.wikipedia.org/wiki/Antonov_An-24


---

An-24 (rus. Ан-24, pagal NATO kodifikaciją Coke) – Antonov konstruktorių biure sukurtas keleivinis trumpų ir vidutinių nuotolių lėktuvas, gamintas buvusioje SSRS nuo 1959 iki 1979. Tai - dvimotoris turbosraigtinis aukštasparnis monoplanas tiesiais sparnais ir vieno kylio uodega. Naudojamas tiek civilinėje, tiek karinėje aviacijoje.


== Lėktuvo gamyba ir eksploatacija ==
An-24 pradėtas projektuoti 1958 m. Šis lėktuvas turėjo pakeisti senstančius Li-2 ir Il-14. Pirmajam skrydžiui pakilo 1959 m. spalio 20 d. Serijinė gamyba prasidėjo 1962 m. pradžioje Kijeve, o rugsėjo mėn. juo pirmą kartą skrido keleiviai. 1962 m. spalio 31 d. An-24 pradėjo skraidyti maršrutu Kijevas-Chersonas.
Buvo pagaminta virš 1200 tokių lėktuvų, iš kurių virš 300 iki šio eksploatuojama (daugiausia NVS ir Afrikos šalyse. An-24 buvo gaminami Kijevo, Irkutsko ir Ulan-Udės aviacijos gamyklose bei Kinijoje (pavadinimu  Y-7).
Lėktuvas eksportuotas į 40 pasaulio šalių (daugiausia Angolą, Afganistaną, Bulgariją, Čekoslovakiją, Gvinėją, Bisau Gvinėją, Indiją, Jemeną, Jugoslaviją, Kambodžą, KLDR, Kubą. Libaną, Malį, Mongoliją, Lenkiją, Rumuniją, Siriją, Vengriją, VDR).
Lietuvoje šiuos lėktuvus eksploatavo „Lietuvos avialinijos" (1991-1996 m., 4 vnt.) ir Karinės oro pajėgos (1991-2015 m.). 


== Techniniai duomenys ==
Įgula: 3 žm.
Keleivių skaičius: 32
Ilgis: 23,53 m
Aukštis: 8,32 m
Sparnų mojis: 29,20 m
Sparnų plotas: 74,98 m²
Lėktuvo svoris: 13 300 kg
Maksimali kilimo masė: 19 200 kg
Kuro bakų talpa: 3 950 kg
Variklių galingumas: 2 × 2 550 AG
Sraigtas: АВ-72Т
Sraigto diametras: 3,90 m
Lėktuvo skraidymo resursas: 65000 valandų.


== Skrydžio charakteristikos ==
Didžiausias greitis: 540 km/h
Kreiserinis greitis: 420 km/h
Didžiausias skrydžio nuotolis: 2 820 km
Skrydžio lubos: 9 100 m
Reikalingas pakilimo-nusileidimo tako ilgis: 500 m


== Papildoma informacija ==
1970 m. spalio 15 d. tėvas ir sūnus Pranas ir Algirdas Brazinskai užgrobė „Aeroflot“ keleivinį lėktuvą An-24, skridusį iš Batumio į Suchumį ir privertė skristi į Turkiją. Lėktuve įvyko susišaudymas, 3 įgulos nariai buvo sužeisti, o stiuardesė Nadežda Kurčenko žuvo.
Iki 2009 m. avarijose sudužo 142 lėktuvai An-24, žuvo 1940 žmonių. Pagal sudužusių lėktuvų skaičių (virš 10 proc.) šis modelis pirmauja tarp visų tarybinių lėktuvų. Tiesa, pagrindinės avarijų priežastys- prasta lėktuvų priežiūra ir nekvalifikuoti ekipažo veiksmai.
1982 metais šiuo lėktuvu lakūnės-bandytojos Marinos Popovič vadovaujama moterų įgula pasiekė 71 pasaulio rekordą.
Karo Afganistane metais buvo naudojamos karinės An-24 modifikacijos.


== Nuorodos ==
Apie An-24
An-24 (reklaminis filmas)