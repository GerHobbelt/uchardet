revision: 6674563
title: Aleksandras Vanagas
url: https://lt.wikipedia.org/wiki/Aleksandras_Vanagas


---

Aleksandras Vanagas (1934 m. rugpjūčio 12 d. Buivėnuose – 1995 m. balandžio 13 d. Vilniuje) – Lietuvos kalbininkas, profesorius, žymiausias XX a. 2-osios pusės lietuvių onomastikos tyrėjas.


== Biografija ==
1954 m. baigęs Subačiaus vidurinę mokyklą, Vilniaus universitete studijavo lietuvių kalbą ir literatūrą.
1959–1995 m. dirbo Lietuvių kalbos institute, 1962–1965 m. šio instituto aspirantas. 1976–1987 m. Dabartinės literatūrinės lietuvių kalbos skyriaus, 1987–1990 m. Žodynų skyriaus vadovas, 1984–1990 m. direktoriaus pavaduotojas, 1990–1995 m. direktorius.Nuo 1990 m. Vytauto Didžiojo universiteto (VDU) Lietuvių kalbos katedros vedėjas. 1990–1992 m. Valstybinės lietuvių kalbos komisijos prie LR Seimo pirmininkas. 1993–1995 m. VDU Atkuriamojo senato pirmininkas. Vadovavo VDU ir Lietuvių kalbos instituto doktorantūrai, dėstė Vilniaus pedagoginiame universitete, Lituanistikos fakultete.Tyrė lietuvių hidronimus (vandenvardžius), vietovardžius, asmenvardžius, taip pat analizavo baltų etnogenezės problemas. Parašė kelias mokslo populiarinimo knygeles, daug straipsnių. Daug prisidėjo norminant vandenvardžius ir gyvenamųjų vietų vardus, organizavo vietovardžių rinkimą ir pats juos rinko.


== Bibliografija ==
Monografijos:
Lietuvos TSR hidronimų daryba, 1970 m.
Lietuvių hidronimų etimologinis žodynas, 1981 m.
Lietuvių hidronimų semantika
Lietuvos miestų vardai, 1996 m., 2004 m.
Mūsų vardai ir pavardės. – Vilnius: Mokslas, 1982. – 106 p.
Lietuvių pavardžių žodynas, 2 t., bendraautoris, 1985, 1989 m.
Lietuvių vandenvardžiai. – Vilnius: Mokslas, 1988. – 107 p.
Aleksandro Vanago atminimui (sud. Laimutis Bilkis). – Vilnius: Lietuvių kalbos instituto leidykla, 1999. – 267 p.
Lietuvos miestų vardai, 1996 m.
Lietuvos miestų vardai / Aleksandras Vanagas (spaudai parengė Vitalija Maciejauskienė). – 2-asis leid. – Vilnius: Mokslo ir enciklopedijų leidybos institutas, 2004. – 291 p.: iliustr., žml. – ISBN 5-420-01531-5


== Įvertinimas ==
1974 m. LSSR valstybinė premija
1985 m. LTSR nusipelnęs mokslo veikėjas
1995 m. LDK Gedimino 3 laipsnio ordinas 


== Literatūra ==
Baltų onomastikos tyrinėjimai (sud. Vitalija Maciejauskienė, Marija Razmukaitė, Aleksandras Vanagas). – Vilnius: Lietuvių kalbos institutas, 1993. – 249 p.
Baltų onomastikos tyrimai: Aleksandrui Vanagui atminti: straipsnių rinkinys (sud. Laimutis Bilkis, Alma Ragauskaitė, Daiva Sinkevičiūtė). – Vilnius: Lietuvių kalbos institutas, 2006. – 283 p.: iliustr. – ISBN 978-9955-704-16-4


== Šaltiniai ==