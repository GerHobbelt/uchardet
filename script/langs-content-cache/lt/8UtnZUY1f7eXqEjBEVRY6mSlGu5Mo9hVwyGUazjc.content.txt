revision: 6351892
title: Tina Maze
url: https://lt.wikipedia.org/wiki/Tina_Maze


---

Tina Mazė (g. 1983 m. gegužės 2 d.) – Slovėnijos kalnų slidininkė, olimpinė ir pasaulio čempionė, Pasaulio taurės laimėtoja.


== Biografija ==
Tina Mazė gimė 1983 m. gegužės 2 d. Sloven Gradece. Pradėjo slidinėti nuo trejų metų amžiaus. 1999 m., būdama 15 metų, debiutavo FIS Pasaulio taurės varžybose ir 2002 m. sausį ji pirmą kartą pelnė vietą ant nugalėtojų pakylos parodžiusi antrą rezultatą didžiojo slalomo rungtyje. Ji dalyvavo 2002 m. Solt Leik Sičio olimpiadoje, medalių nelaimėjo ir tais metais pasiekė pirmąją pergalę Pasaulio taurės etapuose didžiojo slalomo rungtyje. T. Mazei 2005 m. buvo sėkmingi, kai ji laimėjo tris Pasaulio taurės etapus ir buvo išrinkta Slovėnijos metų sportininke. Tačiau jos pasirodymas 2006 m. Turino olimpiadoje buvo nuviliantis su aukščiausia 12 vieta rungtyse. 2008 m. T. Mazė nutraukė treniruotes su nacionaline rinktine ir kartu su italų treneriu Andrea Massi įsteigė naują komandą „Team to aMaze“. 2008 m. T. Mazė išsiveržė tarp kalnų slidininkių reitingo lyderių, 2010 m. Vankuverio olimpiadoje iškovojo sidabro medalius slalomo supermilžino ir didžiojo slalomo rungtyse. Jos populiarumas augo dėl pasirodymų ir 2012 m. išleistos popdainos anglų kalba „My Way Is My Decision“ su videoklipu.
T. Mazės pasirodymas Pasaulio taurės bendrojoje įskaitoje vis gerėjo: 2010 m. ji buvo ketvirta, 2011 m. − trečia, 2012 m. − antra. 2013 m. ji nugalėjo bendrojoje Pasaulio taurės įskaitoje su rekordiniu 24-ių pakylos vietų skaičiumi, tarp kurių 11 pergalių, ir tapo vienintele moterimi, kuri išbuvo bendrosios įskaitos lydere nuo pirmojo iki paskutiniojo sezono etapų. Ji su 2414 bendrosios įskaitos taškais nustatė naują kalnų slidininkų rekordą (sumušusi H. Majerio 2000 tšk. pasiekimą 2000 metais), net 1313 taškų aplenkusi antroje vietoje likusią vokietę Maria Höfl-Riesch. Taip pat 2013 m. ji laimėjo slalomo supermilžino, didžiojo slalomo, dvikovės atskiras įskaitas, o greitojo nusileidimo ir slalomo įskaitose užėmė antras vietas; taip pat tapo čempione ir iškovojo du sidabro medalius tų metų pasaulio čempionate. Ji yra laimėjusi visų rungčių Pasaulio taurės etapus. 2014 m. Sočyje T. Mazė tapo bendračempione greitajame nusileidime ir čempione didžiajame slalome. Kitais metais iškovo pasaulio čempionato aukso medalius greitajame nusileidime ir dvikovėje. Po 2015 m. sezono T. Mazė paskelbė pasitraukianti iš sporto vienam sezonui. Ji 2017 m. sausį dalyvavo viename Pasaulio taurės etape Maribore − ten pat, kur dalyvavo patį pirmą kartą prieš 18 metų, ir po to paskelbė galutinai pasitraukianti iš varžybų.


== Pasiekimai ==
Dukart olimpinė čempionė:2010 m. Vankuveris: 2 sidabro medaliai slalome supermilžine ir didžiajame slalome;
2014 m. Sočis: 2 aukso medaliai greitajame nusileidime ir didžiajame slalome;
4 kartus pasaulio čempionė (ind. rungtys):2009 m. Valdizeras: sidabras didžiajame slalome;
2011 m. Garmišas-Partenkirchenas: auksas didžiajame slalome, sidabras dvikovėje;
2015 m. Šladmingas: auksas slalome supermilžine ir 2 sidabro medaliai dvikovėje ir didžiajame slalome;
2017 m. Veilas/Biver Krykas: 2 aukso medaliai greitajame nusileidime ir dvikovėje, sidabras slalome supermilžine;
2013 m. bendrosios įskaitos Pasaulio taurės laimėtoja;
26 pergalės FIS Pasaulio taurės etapuose.


== Šaltiniai ==