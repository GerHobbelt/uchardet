revision: 6881281
title: Tomas Virbickas
url: https://lt.wikipedia.org/wiki/Juozas_Virbickas


---

Juozas Virbickas (1939 m. spalio 8 d. Anykščiuose – 2006 m. kovo 23 d. Vilniuje) – Lietuvos gamtininkas biologas, ichtiologas, ekologas.


== Biografija ==
1946–1957 m. mokėsi Anykščių Jono Biliūno vidurinėje mokykloje. 1957–1962 m. studijavo Vilniaus universiteto Gamtos mokslų fakultete. Dar studijuodamas 1960–1962 m. dirbo LSSR MA Zoologijos ir parazitologijos institute inžinieriumi žuvivaisininku, 1962–1964 m. šio instituto jaunesnysis mokslinis bendradarbis, 1964–1969 m. Žuvivaisos laboratorijos vadovas. 1968 m. apgynė biologijos mokslų kandidato disertaciją tema „Lynas Lietuvos vandenyse: gyvenamoji aplinka, ekologija ir veisimo perspektyva“.
1970–2003 m. vadovavo Žuvų (vėliau – Hidrobiontų) ekologijos ir fiziologijos laboratorijai, nuo 1970 m. vyresnysis mokslinis bendradarbis, nuo 1989 m. vyriausiasis mokslinis bendradarbis. 1989 m. gamtos mokslų daktaras. Nuo 1977 m. dar ir LSSR MA Zoologijos ir parazitologijos instituto direktoriaus pavaduotoju mokslo reikalams. Nuo 1977 m. respublikinės probleminės mokslinės tarybos „Hidrobiologija, ichtiologija ir vandens biologinių resursų panaudojimas“ pirmininkas. 1987–1990 m. dar ir SSRS Ichtiologinės komisijos Pabaltijo skyriaus pirmininkas.1990–2003 m. dirbo LMA Zoologijos ir parazitologijos (vėliau – Ekologijos) instituto direktoriumi ir Hidroekologijos skyriaus vedėju. 1990–2006 m. ir žurnalo „Ekologija“ redakcinės kolegijos narys. 1991 m. išrinktas tarptautinio Baltijos komiteto nariu. 1994 m. išrinktas LMA nariu korespondentu. Tarptautinės gamtos ir visuomenės mokslų akademijos tikrasis narys ir prezidiumo narys. J. Virbicko iniciatyva Lietuvos ekologų draugija pripažinta tarptautiniu mastu, 1992 m. ji tapo Europos ekologų federacijos nare. 1998–2005 m. Lietuvos žuvininkų sąjungos, taip pat asociacijos „Žuvininkystės rūmai“ prezidentas, 2005 m. išrinktas garbės prezidentu.Palaidotas Vilniaus Kairėnų kapinėse.


== Mokslinė veikla ==
Svarbiausiais J. Virbicko mokslinės veiklos rezultatais laikomas ichtiologinės krypties darbas – biologiniai žuvų, kai kurių žuvininkystės sričių tyrimai. Jis taip pat buvo hidroekologinių tyrimų Lietuvoje pradininkas, skatinęs tokių tyrimų plėtrą. Vertinamas ir mokslininko vadovavimas gamtosaugos programoms bei indėlis į Lietuvos gamtosaugą bei gamtonaudą. Disertacijas apgynė dvylika J. Virbicko išugdytų disertantų.
Hidroekologijos ir ichtiologijos klausimais su bendraautoriais paskelbė daugiau nei 170 mokslinių straipsnių, 20 mokslinių knygų ir monografijų. Iš viso yra paskelbęs apie 380 publikacijų, apie pusė iš jų – mokslinės, kitos – mokslo populiarinimo. Jis taip pat yra vieno išradimo termoekologijos srityje bendraautoris (1985 m.).
2013 m. LR aplinkos ministerija įsteigė Juozo Virbicko premiją labiausiai nusipelniusiems saugant ir gausinant žuvų išteklius aplinkos apsaugos valstybinės kontrolės pareigūnams, neetatiniams aplinkos apsaugos inspektoriams, žvejų asociacijoms, mokslo institucijoms ir jų darbuotojams.


== Bibliografija ==

Lynas Lietuvoje. – Vilnius: Mintis, 1969. – 87 p.
Биология и промысел судака в водоемах Литвы (su A. Gerulaičiu, D. Misiūniene, D. Sinevičiene). – Vilnius: Mintis, 1974. – 275 p.
Lietuvos ežerų hidrobiologiniai tyrimai (su kitais). – Vilnius: Mintis, 1975. – 301 p.
Elektros laukų liekamasis poveikis vandens gyvūnams (su kitais), 1977 m., rusų kalba
Vadovas Lietuvos stuburiniams pažinti / Vytautas Vladislovas Logminas, Janina Prūsaitė, Juozas Virbickas. – Vilnius: Mokslas, 1982. – 293 p.: iliustr.
Lietuvos žuvys. – Vilnius: Mokslas, 1986. – 149 p.: iliustr.
Verslinė ir mėgėjiška žvejyba Lietuvos TSR vandenyse 1974–1985 m.: žinynas / Aldona Bružinskienė, Juozas Virbickas. – Vilnius: Mokslas, 1988. – 169 p.: iliustr. – ISBN 5-420-00173-X
Lietuvos mokslų akademijos Zoologijos ir parazitologijos institutas, 1959–1989: istorinė tyrimų apžvalga / Juozas Virbickas, Algimantas Jakimavičius. – Vilnius: Baltic ECO, 1995. – 151 p.: iliustr. – ISBN 9986-443-02-4
Lietuvos žuvys / dail. Gediminas Pempė. – Vilnius: Trys žvaigždutės, 2000. – 192 p.: iliustr. – ISBN 9986-575-99-0
Ekologijos institutas dviejų tūkstantmečių sandūroje / Vytautas Kontrimavičius, Juozas Virbickas, Mečislovas Žalakevičius, Algimantas Jakimavičius. – Vilnius: Ekologijos instituto leidykla, 2001. – 79 p.: iliustr. – ISBN 9986-443-20-2
Žuvų pavadinimų žodynas. – Vilnius: VU Ekologijos instituto leidykla, 2005. – 631 p. – ISBN 9986-443-32-6


== Įvertinimas ==
apdovanotas Piotro Kapicos medaliu „Mokslinio atradimo autorius“
1989 m. LTSR nusipelnęs gamtos apsaugos darbuotojas
1993 m. Lietuvos mokslo premija, už darbų ciklą „Populiacijų kintamumas dėl temperatūros gradientų ir trendų poveikio“


== Šaltiniai ==


== Literatūra ==
Profesorius Juozas Virbickas: mokslininko ir ichtiologo kelias: monografija / Jadvyga Olechnovičienė, Vytautas Kesminas. – Vilnius: Gamtos tyrimų centras, 2011. – 259 p.: iliustr. – ISBN 978-9986-443-58-2