revision: 6870108
title: Leipcigas
url: https://lt.wikipedia.org/wiki/Leipcigas


---

Leipcigas (vok. Leipzig) – miestas rytinėje Vokietijoje, Saksonijos žemėje. Ties Leipcigu suteka trys upės: Pleisė (Pleisse), Partė (Parthe) ir Baltasis Elsteris (Weisse Elster). Miestas garsėja savo mugėmis, kurios vyksta kas dvejus metus specialiose parodų salėse (bendras plotas 9,7 ha) ir sukviečia tūkstančius lankytojų.


== Istorija ==
Nuo XVIII a. iki Antrojo pasaulinio karo Leipcigas buvo Vokietijos knygų spausdinimo centras. Taip pat išvystyta spaudos reikmenų pramonė, tiksliųjų instrumentų gamyba, alaus varymas, tekstilės ir muzikos instrumentų pramonė. Leipcigui kartais suteikiama Mažojo Paryžiaus arba Pleisės Atėnų pravardė, kadangi jame nuo XVIII a. vystėsi klasikinė vokiečių literatūra. Leipcigo universitete (įkurtas 1409 m.) studijavo filosofas Johanas Gotlybas Fichtė, poetas Johanas Volfgangas Gėtė, kompozitoriai Robertas Šumanas ir Johanas Sebastianas Bachas. Nuo 1723 iki 1750 m. J. S. Bachas vadovavo Leipcigo Šv. Tomo bažnyčios chorui; šioje bažnyčioje kompozitorius ir buvo palaidotas. 1835–1847 m. Leipcige koncertus organizavo kompozitorius Feliksas Mendelsonas. Šiame mieste yra gimę filosofas Gotfrydas Vilhelmas Leibnicas ir kompozitorius Richardas Vagneris. Leipcigo orkestras, turintis 200 muzikantų, laikomas vienu geriausių pasaulyje.
XIII a. pastatyta Pleisės pilis (Pleissenburg), kurioje 1519 m. aršiai diskutavo Martynas Liuteris ir Romos katalikų teologas Johanas Ekas (Johann Eck). Pilies vietoje dabar yra rotušė.


=== Pavadinimo kilmė ===
Leipcigo miesto pavadinimas yra slaviškos kilmės: senoviškas miesto pavadinimas Lipsk yra kilęs nuo liepos medžio (lipa). Sorbai dar ir dabar Leipcigą vadina šiuo pavadinimu.


== Sportas ==
Mieste 2006 m. vyko XVIII pasaulio futbolo čempionatas. Futbolo klubai:

FC Sachsen Leipzig
FC Lokomotive Leipzig
Leipzig XI
SC Wacker Leipzig
SpVgg 1899 Leipzig
Vorwarts Leipzig


== Taip pat skaityti ==
Europos didžiausių miestų sąrašas


== Šaltiniai ==


== Nuorodos ==
Oficialus Leipcigo miesto tinklalapis (vokiečių, anglų, prancūzų, lenkų ir ispanų k.)
Leipcigo renginių kalendorius
Žinynas apie Leipcigą (Leipzig-Lexikon)
Istorinės miesto nuotraukos Archyvuota kopija 2006-06-25 iš Wayback Machine projekto.