revision: 6175408
title: Fashion's Night Out
url: https://lt.wikipedia.org/wiki/Fashion%27s_Night_Out


---

„Fashion’s Night Out” – globali, pirkimą skatinanti mados fiesta, įvykusi didžiosiose pasaulio sostinėse 2009 m. rugsėjo 10 d.
Šios mados šventės tikslas – grąžinti pirkėjų norą pirkti ir puoštis, bei pritraukti abejinguosius madai.
Pagrindinis akcijos iniciatorius – amerikietiškasis mados žurnalas „Vogue“, fiestą organizavęs kartu su „NYC&Company”, Niujorko miesto valdžia, ir „The Council of Fashion Designers of America“.
Amerikietiškojo „Vogue“ redaktorė Anna Wintour, tapusi viena iš Niujorko „Fashion‘s Night Out“ globėjų, kartu su Niujorko miesto meru Michael Bloomberg’u, dizainere Vera Wang bei parduotuvių tinklo „Macy's“ valdytoju Terry J. Lundgren paskelbė renginių programą, skatinančią pardavimus mados industrijoje. Mados fiestos „Fashion’s Night Out” organizacinė komanda taip pat reklamavo vietinę Amerikos mados sostinės Niujorko produkciją: mados industrija čia – antra pagal dydį (po finansų), šiame mieste yra net 800 mados kompanijų, kuriose dirba daugiau nei 175 tūkstančiai žmonių.
„Fashion’s Night Out“ mados pasaulio istorijoje pasižymėjo ir kaip ekstravagantiškų mados vakarų šventė pasaulinėse mados sostinėse.


== Mados fiestos renginiai ==
Niujorke dizaineris Oscaras de la Renta dainavo ir šoko, jam pritarė aktorės Bette Midler, Sarah Jessica Parker ir Barbara Walters. Amerikiečių dainininkė Alexa Joel parduotuvėje „Ellie Tahari“ dainavo bliuzą, dizainerė Stella McCartney vaišino vegetariška pica.
Prekybos centre „Bergdorf Goodman“ kokteilius dalijo dvynės aktorės Mary ir Kate Olsen, apsipirkinėjo Victoria Beckham, dizainerė Donna Karan bei „Vogue“ mados redaktorius André Leonas Talley‘is dalyvavo mados viktorinoje.
Mados fiestos globėja Anna Wintour prekybos centre „Macy‘s“ su Niujorko meru Michaelu Bloombergu pasirašinėjo ant firminių „Fashion‘s Night Out“ marškinėlių – beveik pusė už juos gauto pelno skiriama Rugsėjo 11-osios paminklui ir muziejui kurti.
Londone mados namai „Burberry“ suorganizavo vakarėlį su kokteiliais, nuolaidomis bei kviestiniais svečiais, tarp kurių buvo ir britiškojo „Vogue“ redaktorė Alexandra Shulman. „Tommy Hilfiger“ parduotuvė visus susirinkusius džiugino „Rožiniu vakarėliu“ – rožinis šampanas, rožiniai šokoladiniai triufeliai ir nemokamas manikiūras lankytojoms. Šiame mieste beveik kiekvienoje dizainerio parduotuvėje buvo surengta po mažą mados renginį.
Paryžiuje „Giorgio Armani“ parduotuvėje naktį prie didžėjaus pulto stovėjo prancūzų aktorė Emma de Caunes. Visame mados mieste prabangiausios gatvės buvo užgrūstos išsipuošusių žmonių, kur „Fashion‘s Night Out“ dalyviai džiaugėsi gausiai apdalinti dovanų krepšeliais.
Visgi, į žurnalo „Vogue“ organizuotą renginį su redaktore Carine Roitfeld „Givenchy“ parduotuvėje buvo galima patekti tik išskirtiniams svečiams.
Vilniuje stilistas Jurijus Levčenkovas Rotušės aikštėje kūrė specialią „Mados nakties“ šukuoseną. „Make up Store“ parduotuvėje buvo daromas nemokamas makiažas. Daugelis boutiq’ų dirbo iki vidurnakčio, savo klientus vaišindami šampanu ir viliodami didžiulėmis nuolaidomis. „Fashion‘s Night Out“ kulminacija šiame mieste buvo Mortos Urbietytės bei Ingos Rebrovos (Leliugaitės) prêt-a-porte kolekcijų pristatymas bei glamūriškas vakarėlis klube „Villa Latina“.


== Šaltiniai ==
Straipsnis „Mados naktis: nuo Niujorko iki Vilniaus” 2009 m. spalio mėn. žurnale „Moteris”
Straipsnis „Madingiausia metų naktis pasaulyje” portale Delfi.lt
Oficialus „Fashion’s Night Out” puslapis Archyvuota kopija 2009-10-25 iš Wayback Machine projekto.