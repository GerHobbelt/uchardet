revision: 6960961
title: Minecraft
url: https://lt.wikipedia.org/wiki/Minecraft


---

Minecraft – atviro pasaulio sandbox žanro kompiuterinis žaidimas, kurį Java kalba parašė švedas Markus Persson (dar žinomas kaip Notch). Šiuo metu žaidimo tobulinimu užsiima už iš žaidimo gautas pajamas jo paties įkurta įmonė „Mojang“ (dabar priklausanti „Microsoft“).
Žaidimas yra trimatis, tačiau nepasižymi šiandienos žaidimams įprasta grafika ar efektais, yra koncentruotas į pačią idėją. Žaidime galima statyti bei griauti įvairių medžiagų blokus, tyrinėti aplinką, ieškoti įvairių resursų, kurti iš vienų medžiagų kitas arba daiktus, statyti bet kokias konstrukcijas trimatėje žaidimo erdvėje, kovoti su įvairiais priešiškai nusiteikusiais padarais.
„Minecraft“ skirstomas į 4 režimus – išlikimą (Survival), kur žaidėjas pats turi apsirūpinti ištekliais ir išgyventi, taip pat yra puolamas priešiškai nusiteikusių monstrų, turi ribotą skaičių gyvybių (20), bei po truputį alksta; kūrybinį (Creative), kuriame žaidėjas turi neišsenkančius išteklius ir neribotą statymo laisvę, bei gali skraidyti. Taip pat žaidėjas nėra puolamas priešiškų monstrų, nealksta; negailestingąjį (Hardcore), kuris panašus į išlikimą, tačiau padidintas sudėtingumo lygis – po mirties žaidėjas netenka savo pasaulio ir turi kurtis naują; bei nuotykių (Adventure), kuriame žaidėjai gali naudotis tik įrankiais, o ne pačiais blokais, taip pat turi neribotą kiekį gyvybių, nealksta.
Šiuo metu „Minecraft“ veikia Windows, Mac OS X, Linux, Android, iOS, PlayStation 3, PlayStation 4, PlayStation 5, PlayStation Vita, Xbox 360, Xbox One, Xbox Series S, Xbox Series X, Wii U, Nintendo Switch sistemose, taip pat yra versija Oculus Rift VR akiniams.
2020 m. duomenimis buvo parduota virš 200 mln. šio žaidimo kopijų.


== Apžvalga ==
Žemėlapis generuojamas žaidėjui žaidžiant. Žaidimo pasaulis sudarytas iš kubinių blokų, išdėstytų tinklelio pagrindu. Jie sudaro kalnus, lygumas, urvus, vandens telkinius ir pan. bei atitinkamas medžiagas, kaip, pvz., žvyras, smėlis, žemės ir t. t. Žaidėjas gali judėti laisvai, tuo tarpu objektai ir daiktai gali būti padėti bet kurioje tinklelio vietoje. Dėliodamas kubus žaidėjas gali sukurti įvairiausias konstrukcijas. Žaidimas anksčiau tikslo neturėjo, tačiau 2011 m. lapkričio 11 d. Mojang komanda tokį tikslą sukūrė. Tai – Pabaigos drakonas (Ender dragon). Nugalėti drakoną – išskirtinis pasiekimas. Laikui bėgant į Minecraft buvo pridėti nauji itin stiprūs priešininkai – Nykūnas (Wither), o vėliau ir olų gelmėse gyvenantis Warden'as.


=== Žaidėjo galimybės ===

Žaidėjas žaidime gali vaikščioti, bėgioti, plaukti, šokinėti, tūpti, mėtyti daiktus, bei valgyti. Judėdamas žaidėjas po truputėlį alksta. Kai žaidėjas išalksta ir vėl pavalgo – sotumas kuriam laikui atsistato. Sotumas yra žymimas kulšelėmis. Pusė kulšelės – vienas sotumo taškas. Žaidėjas iš viso turi 20 alkio taškų. Gyvybės senka užpuolus priešiškam monstrui, nukritus, skęstant, kai ant žaidėjo nukrenta stalaktitas, degant, dūstant, užpuolus kitam žaidėjui, ant galvos nukritus priekalui, ar išgėrus nuodų. Taip pat galima statyti, griauti, šaudyti iš lanko, mėtyti gniūžtes, ugnies kamuolius, trišakį, daužyti, nulenkti svirtis, paspausti mygtukus, ar užlipti ant slėgio plokštės ir panašiai. Žaidėjas taip pat gali pasirinkti tarp Steve (Styvo), ir Alex (Aleksos), arba visiškai pasikeisti savo išvaizdą į norimą avatarą (en. skin).


== Versijos ==
Minecraft turi daugiau nei vieną versiją. Vienos jų yra skirtos keliems žaidėjams, o kitos – vienam. Visos versijos turi savų pliusų ir savų minusų.


=== Klasikinė ===
Tai viena iš ankstesniųjų Minecraft versijų. Ši versija yra nemokama, ją galite rasti adresu https://classic.minecraft.net/. Ši versija labai primena Minecraft Creative režimą, tačiau joje negalima skraidyti, yra labai mažas išteklių pasirinkimas. Grafikos taip pat yra pasenusios.


=== Java ===
Tai versija pritaikyta vien kompiuteriams. Yra pritaikyta modifikacijoms, daugelio žaidėjų serveriams, Multiplayer (Liet. Kelių žaidėjų) tipo pasauliams. Tačiau vieno žaidėjo pasauliai joje yra prastesni, nei Bedrock (Pamataakmenio) versijoje.


=== Bedrock (pamataakmenio) ===
Tai versija jungianti konsoles, telefonus ir kompiuterius. Ji yra visiškai nepritaikyta modifikacijoms, ar Multiplayer tipo pasauliams, bei serveriams, tačiau yra žymiai labiau pažengusi vieno žaidėjo srityje, nei Java versija.


=== Education Edition ===
Tai versija pritaikyta vien kompiuteriams. Ši versija yra skirta edukacijai.


== Galerija ==

		


== Šaltiniai ==


== Nuorodos ==
Oficiali svetainė (angl.)
„Minecraft“ forumas (angl.)
„Minecraft“ apvalkalų (skins) galerija Archyvuota kopija 2013-05-07 iš Wayback Machine projekto. (angl.)
„Minecraft“ Wiki, didžiausia duomenų bazė (angl.)