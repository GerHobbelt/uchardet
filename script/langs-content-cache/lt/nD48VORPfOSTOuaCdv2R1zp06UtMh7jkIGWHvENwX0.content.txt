revision: 6951288
title: "Laima Liucija Andrikien\u0117"
url: https://lt.wikipedia.org/wiki/Laima_Liucija_Andrikien%C4%97


---

Laima Liucija Andrikienė (g. 1958 m. sausio 1 d. Druskininkuose) – Lietuvos politinė bei visuomenės veikėja, Lietuvos nepriklausomos valstybės atkūrimo akto signatarė; socialinių mokslų daktarė, docentė; 1990–2000 m. – LR Seimo narė; 2004–2014 m. ir 2016–2019 m. –  Europos Parlamento narė.


== Biografija ==
1964–1975 m. mokėsi Druskininkų 1-oje vidurinėje mokykloje, 1966–1973 m. Druskininkų septynmetėje muzikos mokykloje (fortepijono klasė). 1975–1980 m. Vilniaus universiteto Ekonominės kibernetikos ir finansų fakultete studijavo ekonominę kibernetiką, įgijo ekonomistės-matematikės kvalifikaciją.
1980–1983 m. dirbo Lietuvos žemės ūkio ekonomikos mokslinio tyrimo instituto (LŽŪEMTI) Skaičiavimo centre inžiniere, 1983–1989 m. – to paties instituto moksline bendradarbe. 1986 m. – ekonomikos mokslų kandidatė, disertacija „Gamybinio potencialo ir jo naudojimo efektyvumo vertinimo tobulinimas (Lietuvos TSR kolūkių pavyzdžiu)“, 1994 m. – socialinių mokslų daktarė. Gavusi Britų tarybos (The British Council) stipendiją, 1988–1989 m. stažavo Mančesterio universitete. 1989 m. spalis – 1990 m. vasaris – LSSR MT pirmininko pavaduotojos padėjėja.
1990–1992 m. LR Aukščiausiosios Tarybos – Atkuriamojo Seimo deputatė, signatarė. 1992–2000 m. ir 2020–2022 m. LR Seimo narė. 1996 m. sausio – birželio mėn., gavusi Pew fondo stipendiją, stažavo Džordžtauno universiteto (JAV) Užsienio tarnybos mokykloje.
1996 m. gruodžio 4-19 d. Gedimino Vagnoriaus Vyriausybėje – LR pramonės ir prekybos ministrė, 1996–1998 m. LR Europos reikalų ministrė.2001–2003 m. UAB „Laitenis“ valdybos pirmininkė. Nuo 2002 m. Lietuvos teisės universiteto (LTU) Politologijos katedros docentė; 2002–2003 m. – LTU Europos Sąjungos politikos ir valdymo instituto direktorė, 2003–2004 m. LTU Valstybinio valdymo fakulteto dekanė; 2004 m. suteiktas socialinių mokslų srities docentės pedagoginis vardas.
2004–2014 m. ir 2016–2019 m. Europos Parlamento narė.2014–2016 m. ir 2020 m. „PA International“ fondo valdybos narė.Iki 1993 m. nepriklausė politinėms partijoms. 1988–1993 m. Lietuvos Persitvarkymo sąjūdžio narė, vėliau – Sąjūdžio Seimo narė. 1993–1998 m. Tėvynės sąjungos (Lietuvos konservatorių) steigėja, valdybos narė. 1999–2003 m. Tėvynės liaudies partijos steigėja, pirmininkė. 2001–2003 m. Lietuvos dešiniųjų sąjungos (LDS) steigėja ir narė. Nuo 2004 m., susijungus partijoms, Tėvynės sąjungos – Lietuvos krikščionių demokratų narė, 2004–2014 m. tarybos ir prezidiumo narė, nuo 2014 m. – partijos tarybos narė.


== Kita veikla ==
Nuo 2005 m. Vilniaus universiteto Vilniaus Jidiš instituto direktorių valdybos narė, 2011–2016 m. – Kazimiero Simonavičiaus universiteto akademinės tarybos narė, nuo 2012 m. – Europos federalistų sąjungos Lietuvoje narė, nuo 2013 m. – Šv. Jokūbo kelio draugų asociacijos Lietuvoje steigėja ir narė.


== Bibliografija ==

Šiuolaikinės lobistinės veiklos tendencijos / Laima Andrikienė, Arūnas Augustinaitis, Ronaldas J. Hrebenaras, Laura Pačėsaitė, Bronius Rasimavičius, Ieva Staniulytė, Clive’as S. Thomas. – Vilnius: LTU, 2002. – 145 p.: schem. – ISBN 9955-563-03-6
Lietuvos teisės universitetas. Valstybinio valdymo fakultetas. Europos Sąjungos politikos ir valdymo institutas, 2002–2003. – Vilnius: Lietuvos teisės universiteto Leidybos centras, 2003. – 59 p.: iliustr. – ISBN 9955-563-38-9
„Aš, Laima Andrikienė, prisiekiu…“ / sud. Valdas Kilpys, Aldona Drėgvaitė. – Vilnius: Baltijos kopija, 2008–2009. – 3 d.
D. 1: Signatarė. – 659 p.: iliustr. – ISBN 978-9955-568-88-9
D. 2: Ministrė. – 555 p.: iliustr. – ISBN 978-9955-568-89-6
D. 3: Europarlamentarė, 2004–2007. – 645 p.: iliustr. – ISBN 978-9955-568-90-2
Values and Politics. Vilnius: „Baltijos kopija“, 2008. – 254 p.: iliustr. – 2008 m. ISBN 978-9955-568-87-2
Vertybės ir politika. Vilnius: „Baltijos kopija“, 2008. – 244 p.: iliustr. – ISBN 978-9955-568-76-6
Vertybės ir politika II. Krikščioniškosios Europos šaknys. – Vilnius: „Petro ofsetas“, 2014. – 266 p.: iliustr. – ISBN 978–609-420-378-7
Šv. Jokūbo kelio šviesa. – Vilnius: „Baltijos kopija“, 2012. – 171 p.: iliustr. – ISBN 978–609-417-049-2


== Apdovanojimai ==
1997 m. Prancūzijos Respublikos Nuopelnų ordino Didysis karininkas (pranc. Ordre national du Mérite) (Grand Officier)
2000 m. Lietuvos nepriklausomybės medalis 
2003 m. Baltijos Asamblėjos medalis Ubi concordia ibi victoria
2004 m. LDK Gedimino ordino Komandoro kryžius 
2007 m. Kingstono universiteto Garbės daktarė (Honoris Causa)
2008 m. Lietuvos pramonininkų konfederacijos Garbės aukso ženklas
2012 m. Lietuvos kariuomenės kūrėjų savanorių medalis
2014 m. Kinijos Respublikos (Taivano) diplomatijos medalis
2014 m. Gruzijos prezidento garbės ordinas
2018 m. Metų europarlamentarė 2018 (tarptautinės prekybos srityje) – „The Parliament Magazine“ apdovanojimas
2020 m. Izabelės Katalikės ordino Karininko kryžius (isp. Orden de Isabel la Católicaes) (Cruz de Oficial)


== Šaltiniai ==


== Nuorodos ==
L. Andrikienės svetainė