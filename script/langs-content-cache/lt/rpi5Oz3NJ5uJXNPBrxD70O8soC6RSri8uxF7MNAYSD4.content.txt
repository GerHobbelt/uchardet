revision: 5565709
title: "Jurgis \u017Daltauskas"
url: https://lt.wikipedia.org/wiki/Jurgis_%C5%BDaltauskas


---

Jurgis Žalkauskas (1923 m. sausio 11 d. Pakruojyje – 2018 m. rugsėjo 7 d.) – Australijos architektas ir lietuvių bendruomenės veikėjas, mecenatas.


== Biografija ==
Studijavo Kauno aukštesniojoje technikos mokykloje ir Vytauto Didžiojo universitete. Priklausė studentiškai korporacijai „Romuva“. Antrojo pasaulinio karo metais pasitraukė į Vokietiją ir ten tęsė mokslus. 1949 m. persikėlė į Australiją. Architektūros studijas gilino Melburno Karališkajame technologijos universitete, po to dirbo architektu valstybinėse ir privačiose įstaigose. Vienas iš Pasaulio lietuvių inžinierių ir architektų sąjungos Melburno skyriaus steigėjų ir ilgametis jo pirmininkas. Aktyviai dalyvavo šio miesto lietuvių bendruomenės gyvenime. 
Jurgis Žaltauskas nuosekliai domėjosi lietuviško baleto istorija, ta tema rašė straipsnius į išeivių spaudą. Duomenis rinko iš tarpukario laikraščių, o taip pat bendraudamas su buvusiais Kauno baleto šokėjais Tamara Pagodinaite, Borisu Čiunovu ir Janina Drazdauskaite. 1998 m. karu su Australijos balerina R.Ratas-Zakarevičius įsteigė Lietuvos baleto bičiulių draugiją (angl. Friends of Lithuanian Ballet). Labdaros vakaruose buvo renkamos lėšos XX a. pab. sudėtingoje situacijoje atsidūrusiems baleto artistams Lietuvoje. Nacionalinės M. K. Čiurlionio menų mokyklos Baleto skyriaus moksleiviams Draugija padovanojo 220 porų minkštų šokėjų batelių. Šios mokyklos gabiausiems mokiniams jis skirdavo „Jaunųjų baleto vilčių“ premiją. Dešimt metų išskirtinius Lietuvos baleto šokėjus J.Žaltauskas apdovanodavo savo vardiniu prizu. Juo nuo 1997 m. buvo įvertinti artistai: Neli Beliakaitė ir Mindaugas Baužys, Rūta Jezerskytė ir Aurimas Paulauskas, Irina Cymbal ir Nerijus Juška, Olga Konošenko ir Eligijus Butkus, Rasa Taučiūtė ir Aurelijus Daraškevičius, Inga Cibulskytė ir Igoris Zaripovas, Rūta Kudžmaitė ir Romas Ceizaris.
J.Žaltauska buvo Australijos karališkojo architektūros instituto tikrasis (nuo 1954 m.) ir garbės (nuo 2000 m.) narys. Australijos lietuvių bendruomenė jam taip pat suteikė garbės nario vardą.


== Šaltiniai ==
Jurgis Žalkauskas. Akademinė korporacija „Romuva” Melburne
Kraštotyrininko kalendorius // skrastas.lt
Helmutas Šabasevičius. Įteikti Jurgio Žalkausko baleto prizai // www.tv3.lt/
Lietuvos baletas neteko ištikimo bičiulio J. Žalkausko // Kauno.diena.lt inf. 2018-09-08


== Nuorodos ==
Jurgis Žalkauskas. Lietuvos baletas, jo 60 metų sukakčiai