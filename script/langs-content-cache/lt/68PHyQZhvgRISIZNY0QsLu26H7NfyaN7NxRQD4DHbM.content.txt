revision: 5482575
title: Ulan Batoras
url: https://lt.wikipedia.org/wiki/Ulan_Batoras


---

Ulan Batoras (mong. Улаанбаатар 'raudonasis karžygys') – miestas vidurio Mongolijoje, šalies sostinė. 2016 m. Ulan Batore gyveno apie 1 396 300 žmonių (beveik pusė Mongolijos gyventojų), miestas sparčiai auga. Išsidėstęs prie Tūlo upės, 1310 m aukštyje virš jūros lygio, apsuptas kalnagūbrių. Pagrindinis šalies politikos, kultūros, pramonės ir susisiekimo centras. Keliais susisiekia su visais didesniais Mongolijos miestais, geležinkeliu – su Sibiro ir Kinijos magistralėmis. Išvystyta statybinių medžiagų, avalynės, drabužių, odos gaminių, vaistų, porceliano, pieno pramonė. Yra mėsos gamyklų, alaus daryklų, elektros jėgainė. Netoli miesto yra lignito šachtų.
Miestas sparčiai ėmė augti po Antrojo pasaulinio karo, daugiausia padedamas planinės TSRS ekonomikos. Įrengti platūs medžiais apsodinti bulvarai ir aikštės, vyrauja neoklasicizmo stilius. Mieste yra Valstybinė viešoji biblioteka, keletas muziejų, Nacionalinis teatras, Mongolijos valstybinis universitetas (įkurtas 1942 m.), Mokslų akademija. Yra Budos – buvusio tautos dvasinio vado – vienuolynas, kuriame dabar įrengtas muziejus. Miesto centre – Damdino Suchė-Batoro paminklas.


== Administracinis savivaldybės suskirstymas ==
Bagachangajas
Baganūras
Bajangolas
Bayanzirchas
Čingeltėjus
Chan Ulas
Nalaichas
Songino Chairchanas
Siuchė Batoras


== Geografija ir klimatas ==

Ulan Batoras yra įsikūręs apie 1350 metrų aukštyje nuo jūros lygio, miestas yra kiek ryčiau Mongolijos centro prie Tūlo upės.
Ulan Batoras yra šalčiausia pasaulio sostinė (vidutinė metinė temperatūra -1,3 °C). Žiemos būna labai šaltos, temperatūra gali nukristi iki -30 ar -40 laipsnių šalčio, o vasaros būna karštos (+30-35 °C).


== Transportas ==
Mieste yra Čingistano tarptautinis oro uostas (anksčiau Buyant Ukhaa oro uostas), kuris susisiekia su didžiausiais Mongolijos miestais. Per sostinę nutiestas Kinijos-Sibiro magistralinis geležinkelis.
Ulan Batore yra autobusų ir troleibusų sistema. Mieste yra 8 troleibusų maršrutai
Už taksi Ulan Batore reikia mokėti 350 MNT už kilometrą (2006)Iki 2017 planuojama pastatyti metro.


== Istorija ==
Miestas įkurtas 1639 m. kaip budistų vienuolių centras, ilgą laiką vadinosi Urga. XIX a. viduryje ėmė vystytis kaip verslo centras kelyje tarp Rusijos ir Kinijos. 1911 m. jis tapo nepriklausomos Išorinės Mongolijos valstybės sostine, o 1921 m. padedant sovietinėms karo pajėgoms buvo užimtas mongolų revoliucionierių. 1924 m. jie įkūrė komunistinę Mongolijos Liaudies Respubliką ir miestą pervadino Ulan Batoru.


== Pavadinimo kilmė ir raida ==
Miesto istorija mena daug pavadinimų. 1639–1706 m. jis buvo žinomas kaip Urga (mong. Өргөө 'jurtos rūmai'), 1706–1911 m. kaip Churė (mong. Хүрээ 'stovykla') arba Ich Churė (mong. Их Хүрээ 'didžioji stovykla'). Kinijoje jis buvo žinomas kaip Kulunas. 1911 m. šaliai gavus nepriklausomybę, miestas pervadintas Nijslel Churė (mong. Нийслэл Хүрээ 'sostinės miestas'). Nugalėjus komunistų revoliucijai Mongolijoje, 1924 m. miestas tapo Ulan Batoru (mong. 'raudonasis didvyris') – taip pavadintas tautos didvyrio Damdino Suchė-Batoro garbei, kuris išvadavo šalį nuo kinų ir pasikvietė sovietinę armiją.
Angliškai miestas iki 1924 m. buvo vadinamas Urga arba Kuren.


== Sportas ==


==== Futbolas ====
Anduud City Club
Arvis FC
Athletic 220 FC
Deren FC
Erčim FC
Gepro FC
Selenge Press FC
FC Ulaanbaatar
Ulaanbaatar City FC
Erčimo stadionas
MFF stadionas


== Miestai partneriai ==
 Tiandzinas, KLR
 Taipėjus, Taivanas
 Seulas, Pietų Korėja
 Denveris, JAV
 Gold Kostas, Australija
 Mijakonojas, Japonija
 Lydsas, JK


== Panoramos pokyčiai ==


== Išnašos ==