revision: 6995496
title: Opegardas
url: https://lt.wikipedia.org/wiki/%C5%A0irvintos


---

Širvintos – miestas Lietuvos rytuose, Vilniaus apskrityje, už 50 km į šiaurės vakarus nuo Vilniaus. Širvintų rajono savivaldybės, Širvintų miesto ir apylinkių seniūnijų centras. Stovi Širvintų Šv. arkangelo Mykolo bažnyčia (pastatyta 1860 m.), Lietuvos nepriklausomybės paminklas, paminklas rašytojui ir diplomatui Ignui Šeiniui „Regiu Lietuvą“ (skulptorius Henrikas Orakauskas). Širvintose veikia naujas, modernus baseinas, universali sporto salė, futbolo stadionas, viešoji Igno Šeiniaus biblioteka, kultūros centras, pradinė mokykla, „Atžalyno“ progimnazija, Lauryno Stuokos-Gucevičiaus gimnazija, rajono ligoninė, pirminės sveikatos priežiūros centras, savivaldybė, paštas, socialinių paslaugų centras, parapijos globos namai. Pramonės įmonės įsikūrusios šiauriniame pakraštyje.


== Etimologija ==

Miesto pavadinimas yra vandenvardinis vietovardis, kilęs nuo pro jį pratekančios upės – Širvintos. Pati Širvinta kildinama nuo pilką spalvą nurodančio būdvardžio širvas – veikiausiai ši spalva buvo būdinga Širvintos upei. XX a. tarpukariu miestelis buvo žinomas kaip Širvintai.Liaudies etimologija vardą taip pat sieja su žodžiu širvis, kuriuo dėl kailio spalvos vadina briedį. Tai atsispindi ir miesto herbe.


== Geografija ==
Pro miestą teka Širvintos upė; mieste ji yra patvenkta ir sudaro Širvintų tvenkinį. Pats miestas išsidėstęs į rytus nuo  A2  Vilnius–Panevėžys  automagistralės, prie senojo  116  Širvintos–Rimučiai–Kernavė–Dūkštos  kelio. Į šiaurės vakarus nuo miesto įsikūręs Širvintų kaimas.
1981 m. gegužės 29 d. Širvintose praūžė stipriausias iki tol Lietuvoje registruotas viesulas. Vėjo greitis siekė 70 m/s.


== Istorija ==
Gyvenvietė žinoma nuo XIV a. pabaigos. 1475 m. pastatyta pirmoji Širvintų bažnyčia, 1559–1560 m. minimas miestelis. XIX a. buvo miestelis ir palivarkas Vilniaus apskrities Širvintų valsčiuje.1919 m. vasarą miestelį okupavo lenkų armija. 1920 m. lapkričio 19 d. sumušta lenkų kariuomenė, vadovaujama L. Želigovskio, ir lenkų proveržis Lietuvon buvo sustabdytas. Tautų Sąjunga privertė pasirašyti paliaubas, pagal kurias Širvintos atsidūrė neutralioje zonoje, nors po 3 metų vis dėlto atiteko Lietuvai. Tačiau demarkacinės linijos artumas slopino miestelio augimą. 1927 m. rugpjūčio 15 d. atidengtas Lietuvos nepriklausomybės paminklas.
1950 m. Širvintos tapo rajono centru, 1951 m. gavo miesto teises. Tarybiniais laikais veikė sėklų ruošimo fabrikas, „Lelija“ siuvimo gamybinio susivienijimo fabrikas, pastatyti kultūros namai. Miesto laukuose 1973 m. pradėtas statyti „Širvintos“ kolūkio gyvulininkystės kompleksas (pirmasis toks Lietuvoje, nors vėliau paaiškėjo, kad statyti tokius didelius kompleksus neapsimoka). 1981 m. miesto aikštėje pastatyta skulptūra „Širvinta“ (skulptorius V. Ketvirtis), vaizduojanti grakščią merginą, tarsi kylančią iš upės juostos.
1997 m. patvirtintas dabartinis Širvintų herbas.


== Miestai partneriai ==
Miestai, su kuriais Širvintos yra užmezgusios partnerystės ryšius:

 Opegardas, Norvegija
 Jaseniecas, Lenkija
 Rakonievicė, Lenkija


== Švietimo ir ugdymo įstaigos ==
L. Stuokos-Gucevičiaus gimnazija
„Atžalyno“ progimnazija
Širvintų pradinė mokykla
Širvintų rajono savivaldybės Igno Šeiniaus viešoji biblioteka


== Sportas ==
FK Širvinta Širvintos (futbolas)
Širvintų INTA (žolės riedulys) [1]
Širvintų sporto klubas „Briedis“ (krepšinis, futbolas, tinklinis)
Širvintų miesto stadionas, kurio talpa vienas tūkstantis žiūrovų.


== Gyventojai ==


=== Tautinė sudėtis ===


=== Žymūs žmonės ===
Leon Chasanowich (1882–1925), žurnalistas, sionistas.
Maria Borzobohata-Woźnicka (1894–1943), dailininkė.
Jonas Kronkaitis (g. 1935 m.), karininkas, buvęs Lietuvos kariuomenės vadas.
Gražina Marija Martinaitienė (1936–2022), dailės istorikė, kultūrologė.
Tadas Vidmantas (g. 1985 m.), Lietuvos režisierius, reklamų kūrėjas, scenaristas.


== Šaltiniai ==

Širvintos. Mūsų Lietuva, T. 2. – Bostonas: Lietuvių enciklopedijos leidykla, 1965. – 533 psl.


== Literatūra ==
Širvintų kraštas: albumas (sud. Jonas Lučiūnas). – Vilnius: J. Lučiūnas, 2008. – 82 p.: iliustr. – ISBN 978-9955-800-74-3
Širvintos. – Vilnius: Versmė, 2000. – 776 p.: iliustr. – ISBN 9986-9236-2-X


== Nuorodos ==
Virtualus Širvintų miesto turas
Apie Širvintas Archyvuota kopija 2007-09-27 iš Wayback Machine projekto.
Monografija „Širvintos“