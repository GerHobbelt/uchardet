revision: 6559795
title: "Radvili\u0161kio Vinco Kudirkos progimnazija"
url: https://lt.wikipedia.org/wiki/Radvili%C5%A1kio_Vinco_Kudirkos_progimnazija


---

Radviliškio Vinco Kudirkos progimnazija – dieninė, savarankiško mokymosi bendrojo lavinimo mokykla Radviliškyje, Radvilų g. 6, vykdanti priešmokyklinio, pradinio ir papildomo ugdymo programas lietuvių kalba. Įstaigos kodas 190670720. Steigėjas Radviliškio rajono savivaldybės taryba.
Filialas: Radviliškio Vinco Kudirkos progimnazijos Šniūraičių skyrius.


== Istorija ==
Rajono kraštotyrininkų sukauptoje medžiagoje, iš užrašytų žmonių prisiminimų žinoma, kad jau 1857 m. Radviliškio mieste veikė pradinė parapijinė mokykla. 1930 m. pastatyta moderni, mūrinė dviejų aukštų mokykla Dariaus ir Girėno gatvėje. Veikusios dvi pradinės mokyklos buvo sujungtos ir įsikūrė naujame pastate. Tais pačiais metais mokyklai buvo suteiktas Dr. Vinco Kudirkos (1858–1899) vardas.
1954 m. pradžios mokykla performuota į septynmetę, 1962 m. į aštuonmetę. 1958 m. pastatyta nauja mokykla Radvilų gatvėje. Šiame pastate nuo 1964 m. dirbo aštuonmetė kartu su rusiška 2-ąja vidurine mokykla, kuri 1973 m. išsikėlė į patalpas Dariaus ir Girėno gatvėje. 1968 m. mokyklą baigė 1-oji abiturientų laida.
1993 m. mokykla atgavo Vinco Kudirkos vardą. Mokykloje mokėsi 666 mokiniai, dirbo 44 pedagogai. 1994 m. mokyklos mokiniai sukūrė mokyklos ženklą, pasiuvo mokyklos vėliavą, 1997 m. sukūrė mokyklos dainą.
1999 m. eksperimento tvarka įvestas profilinis mokymas. Radviliškio rajono savivaldybės tarybos sprendimu nuo 2005 m. rugsėjo 1 d. patvirtintas mokyklos tipas ir pakeistas pavadinimas – mokykla pavadinta Radviliškio Vinco Kudirkos pagrindine mokykla. 2004 m. gruodžio 9 d. Radviliškio rajono savivaldybės taryba sprendimu Nr. T-377 „Dėl Radviliškio rajono bendrojo lavinimo mokyklų reorganizavimo“ prie Radviliškio Vinco Kudirkos vidurinės mokyklos prijungtos Radviliškio rajono Voskonių pradinė mokykla, Radviliškio rajono Mankiškių pradinė mokykla ir Radviliškio rajono Šniūraičių pradinė mokykla. Pradinės mokyklos tapo Radviliškio Vinco Kudirkos vidurinės mokyklos Voskonių, Mankiškių, Šniūraičių skyriais. 2006 m. spalio 12 d. Radviliškio rajono taryba sprendimu Nr. T-868 nusprendė panaikinti Radviliškio Vinco Kudirkos pagrindinės mokyklos Mankiškių ir Voskonių skyrius. Nuo 2006 m. rugsėjo 1 d. Šniūraičių skyriuje įsteigata priešmokyklinė ugdymo grupė, kurią pradėjo lankyti 10 mokinių.


== Direktoriai ==
1958 m. Algis Katilius
1993 m. Vytautas Matuzas
2015 m. Rasa Dagienė


== Žymūs mokytojai ==
Petras Biržys, dainininkas, Pupų dėdė
Jonas Linkevičius, literatas, redaktorius


== Žymūs mokiniai ==
Vytautas Petras Knašys, agronomas, Lietuvos politikas
Laima Mogenienė, Lietuvos politikė
Alfonsas Petrauskas, Panevėžio politikas
Antanas Povylius, publicistas
Žilvinas Skačkauskas, rašytojas humoristas
Antanas Škėma, lietuvių išeivijos rašytojas
Filomena Taunytė, gydytoja, publicistė
Vincas Gražvydas Tučkus, žurnalistas, redaktorius


== Nuorodos ==
Mokyklos svetainė