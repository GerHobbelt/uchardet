revision: 6496441
title: Skuodo paminklas partizanei B. Pocienei
url: https://lt.wikipedia.org/wiki/Skuodo_paminklas_partizanei_B._Pocienei


---

Alkos rinktinės partizanės Bronislavos Pocienės kapas yra šiaurės rytinėje Skuodo miesto teritorijos dalyje, 0,21 km į šiaurės vakarus nuo Vilniaus ir Mažeikių gatvių sankryžos, Skuodo II kapelių pietinėje dalyje.


== Kapas ==

Kapas yra kapinių pietrytinėje dalyje, 9 m į šiaurę nuo pietinės tvoros ir 5 m į vakarus nuo rytinės tvoros. Jį ženklina betoninė antkapinė plokštė ir akmeninis paminklas, kuriame iškaltas kryžius su nukryžiuotu Kristumi, lauro šakele ir epitafija: „ŽUVO UŽ LIETUVĄ / BRONISLAVA / POCIENĖ / 1922 - 1949“.
Paminklo aukštis – 1,24 m, plotis – 85 cm.
Kapavietė 2,7 m ilgio rytų – vakarų kryptimi ir 2,10 m pločio, apjuosta karpomų mirtų gyvatvorės. Abipus auga tujos.


== Istorija ==
Bronislava Gramaliauskaitė-Pocienė (1922–1949) gimė ir užaugo Klauseikių kaimo (Ylakių vls., Mažeikių aps.) ūkininkų Leono ir Rozalijos Gramaliauskų šeimoje. Po Antrojo pasaulinio karo tapo Lietuvos laisvės armijos Žemaičių apygardos Alkos rinktinės Ylakių kuopos partizane. Žuvo 1949 m. sausio 15 d. Kretingos apskrities Skuodo valsčiaus Užluobės kaimo valstiečio Šimkaus sodyboje, patekusi į Skuodo valsčiaus MGB kareivių ir stribų pasalą. Jos kūnas buvo atvežtas į MGB Skuodo valsčiaus poskyrio būstinės kiemą, o vėliau pakastas Skuodo miesto pakraštyje, netoli kelio į Mažeikius esančiose Skuodo II senosiose kapinėse–Maro kapeliuose.
1990 m. palaikus atkasė ir atpažino žuvusiosios brolis Julijonas Gramaliauskas, kuris juos čia pat 1990 m. rugsėjo 10 d. perlaidojo, o 2001 m. pastatė antkapinį paminklą. Jos atminimas taip pat įamžintas gimtojoje sodyboje pastatytame paminkle.
Saugotinas kultūros paveldo objektas. 


== Šaltiniai ==

Lietuvos gyventojų genocidas, 1945–1947. – Vilnius: LGGRTC, 1998. – T. 2 (A-J). – P. 517; Lietuvos gyventojų genocidas, 1948. – Vilnius: LGGRTC, 2007. – T. 3 (A-M). – P. 408–409


== Nuorodos ==
Skuodo krašto enciklopedija: Skuodo senosios kapinės[neveikianti nuoroda]
Lietuvos gyventojų genocido ir rezistencijos tyrimo centras: Skuodo rajono savivaldybė: Skuodo miestas: Paminklai