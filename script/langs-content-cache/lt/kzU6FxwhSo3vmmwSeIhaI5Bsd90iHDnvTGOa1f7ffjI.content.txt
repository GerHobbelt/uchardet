revision: 6812659
title: Baseltonas
url: https://lt.wikipedia.org/wiki/Baseltonas


---

Baseltonas (angl. Busselton) – miestas Australijos pietvakariuose, Vakarų Australijos valstijoje, Geografo įlankos pietinėje pakrantėje, apie 220 km į pietvakarius nuo Perto. Savivaldybės centras, kurortas. Žymus turizmui pritaikytu 1,8 km ilgio mediniu pirsu. 27 584 gyventojai (2018 m.).Statybų, medienos apdirbimo, maisto ir gėrimų pramonė. Miesto apylinkėse tradiciškai plėtojama pienininkystė, auginami vaisiai ir daržovės, veisiami galvijai ir avys. Nuo XXI a. pradžios didėja vynininkystės reikšmė. Veikia Baseltono Margaretos Upės oro uostas, nuo 2022 m. balandžio vykdomi reguliarūs skrydžiai į Melburną.XIX a. ketvirtojo dešimtmečio pradžioje vietovėje įsikūrė gyvulių augintojų Baselų šeima. 1837 m. gyvenvietė tapo miestu (town). 1865 m. pastatyta medinė prieplauka (pirsas). 1871 m. iš uosto į gretimą mišką medienos išvežimui nutiestas pirmasis Vakarų Australijoje geležinkelis. 1921 m. mieste buvo vykdoma britų imigrantų grupinio apgyvendinimo programa. 1972 m., neišlaikęs konkurencijos su Banberiu, užsidarė nedidelis Baseltono prekybos uostas. 2012 m. Baseltonui suteiktos didžiojo miesto (city) teisės.


== Išnašos ==