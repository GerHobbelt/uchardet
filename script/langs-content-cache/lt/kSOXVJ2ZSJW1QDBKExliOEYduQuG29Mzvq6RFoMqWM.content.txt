revision: 5403549
title: "Plok\u0161tin\u0117s\u2013Stirbai\u010Di\u0173 mi\u0161kai"
url: https://lt.wikipedia.org/wiki/Plok%C5%A1tin%C4%97s%E2%80%93Stirbai%C4%8Di%C5%B3_mi%C5%A1kai


---

Plokštinės-Stirbaičių miškai – miškai vakarų Lietuvoje, Plungės rajono šiaurėje (nedidelė dalis Skuodo rajone), 8 km į šiaurę nuo Plungės, prie rytinių ir pietinių Platelių ežero krantų. Priklauso Telšių miškų urėdijai (Alsėdžių, Beržoro, Platelių, Šateikių girininkijos). Didžioji dalis patenka į Žemaitijos nacionalinį parką. Apima 87,3 km² plotą. Masyvą sudaro Plokštinės, Mikytų, Barstyčių, Stirbaičių, Alsėdžių, Gudelinės, Montvidinės, Liepkalnės, Babrungėnų, Raišaitinės, Skirpsčių ir kiti miškai (iš viso 31).
Paviršius kalvotas. Būdingi jauriniai ir velėniniai jauriniai silpnai sujaurėję, vietomis velėniniai jauriniai glėjiški priesmėliai ir priemoliai. Miškų apsuptyje telkšo Platelių ežeras, taip pat Beržoro, Ilgio, Akležerio, Iešnalio, Luokos, Burgio, Burgalio, Skyplaičių, Endriuškaičių, Ešerinio, Lydekinio, Lesčio ežerai. Miškais teka Minijos intakas Babrungas su savo intakais (Uošna, Pietve).
Medynai:

eglynai: 41 %
pušynai: 30 %
beržynai: 20 %
juodalksnynai: 5 %
baltalksnynai: 2 %
drebulynai: 1 %
ąžuolynai: 1 %Jaunuolynai sudaro 34 % medynų, pusamžiai medžiai 45 %, pribręstantys 15 %, brandūs 6 %.
Plokštinės-Stirbaičių miškuose sutinkamos stirnos, šernai, briedžiai, lapės, kiškiai, kiaunės, usūriniai šunys, voverės, jerubės, slankos, juodieji gandrai, garniai, įvairūs vandens, pelkių ir plėšrieji paukščiai, bebrai, ondatros, ūdros.
Mikytų miško 1 kvartale yra Velnio akmuo, Paburgio miško 7 kvartale – Vilkų akmuo, Vilkų alkakalnis. Šalia Mikytų stūkso Mikytų alkakalnis, Užpelkių piliakalnis. Plokštinės miške yra Plokštinės raketų bazė. Įsteigti draustiniai: Mikytų kraštovaizdžio, Užpelkių telmologinis. Miškų masyvą kerta keliai  164  Mažeikiai–Plungė–Tauragė ,  3202  Pauošniai–Plateliai ,  2302  Salantai–Plateliai–Alsėdžiai .
Plokštinės-Stirbaičių miškuose įsikūrę kaimai: Plokščiai, Grigaičiai, Babrungėnai, Endriuškaičiai, Pauošniai, Beržoras, Stirbaičiai, Laumalenkai, Pamedinčiai, Medsėdžiai, Paburgė, Skyplaičiai, Rukundžiai, Jogaudai, Raišaičiai, Kulskiai, Vilkai, Alkai, Paplatelė, Likšai, Dargaičiai, Skurvydai, Virkšai, Paežerės Rūdaičiai, Uogučiai, Mačiūkiai, Jockiai, Visvainiai, Mikytai, Kruopiai.


== Šaltiniai ==