revision: 6439232
title: Richard Rogers
url: https://lt.wikipedia.org/wiki/Richard_Rogers


---

Ričardas Džordžas Rodžersas (angl. Richard George Rogers, 1933 m. liepos 23 d. Florencijoje – 2021 m. gruodžio 18 d. Londone) – pasaulinio garso britų architektas.
1938 m. su tėvais persikėlė į Didžiąją Britaniją, mokėsi Architektūros Asociacijos mokykloje (Architectural Association School of Architecture) Londone, 1962 m. baigė studijas Jeilio architektūros mokykloje (Yale School of Architecture) Jungtinėse Valstijose.Žymiausi Rodžerso darbai – Žoržo Pompidu centras Paryžiuje (kartu su R. Pjanu), Loido pastatas ir Tūkstantmečio renginių kompleksas London Dome Londone, Nacionalinės Velso asamblėjos pastatas Kardife, Žmogaus teisių teismo būstinė Strasbūre. Apdovanotas Karališkojo britų architektūros instituto, Amerikos architektūros instituto aukso medaliais, Tomo Džefersono ir Minervos medaliais, Prancūzijos Garbės legiono ordinu, Prickerio architektūros ir Karališkojo britų architektūros instituto Sterlingo prizais.


== Šaltiniai ==