revision: 6443538
title: 'World of Warcraft: Battle for Azeroth'
url: https://lt.wikipedia.org/wiki/World_of_Warcraft


---

World of Warcraft (sutrumpintai – WoW) – 2004 m. JAV kompanijos „Blizzard Entertainment“ išleistas daugelio žaidėjų interneto žaidimas vaidmenimis (MMORPG). Tai ketvirtasis „Warcraft“ serijos žaidimas, tačiau, kitaip nei ankstesni, žaidžiamas internetu. Žaidimo veiksmas vyksta žaidimo pasaulyje Azeroth, apytiksliai ketveri metai po susiklosčiusių įvykių ankstesnėje serijos dalyje „Warcraft III: The Frozen Throne“. Apie žaidimo kūrimą pranešta 2001 m. rugsėjo 2 d. Rinkoje jis pasirodė 2004 m. lapkričio 23 d., minint 10-ąsias „Warcraft“ franšizės metines.
Pirmasis šio žaidimo papildymas − „The Burning Crusade“ pasirodė 2007 m. sausio 16 d. Antrasis − „Wrath of the Lich King“ buvo išleistas 2008 m. lapkričio 13 d., trečiasis − „Cataclysm“ pasirodė 2010 m. gruodžio 7 d. Ketvirtasis – „Mists of Pandaria“ išėjo 2012 m. rugsėjo 25 d. Penktasis – „Warlords of Draenor“ – 2014 m. lapkričio 13 d. Šeštasis – „Legion“ – 2016 m. rugpjūčio 30 d. Septintasis – „Battle for Azeroth“ – 2018 m. rugpjūčio 14 d.
2010 m. spalį turėjęs per 12 mln. žaidėjų, o „Blizzard“ galutinės ataskaitos duomenimis 2015 m. spalio mėn. – apie 5,5 mln. prenumeratorių, „World of Warcraft“ išlieka populiariausiu MMORPG žaidimu pasaulyje. Be to, žaidimui priklauso paties populiariausio MMORPG žaidimo pagal prenumeratorių skaičių Gineso pasaulio rekordas. 2014 m. sausio mėn. „Blizzard“ pranešė, kad per visą žaidimo gyvavimo laikotarpį buvo sukurta daugiau kaip 100 mln. žaidimo paskyrų. Tai vienas komerciškai sėkmingiausių žaidimų industrijos istorijoje, atnešęs daugiau kaip 9 mlrd. pajamų.


== Apžvalga ==
Žaidime iš esmės galima daryti bet ką, tačiau nežinant kuo užsiimti iš žaidimo valdomų veikėjų galima priimti užduotis (angl. quest) – ką nors surasti, ko nors pririnkti, užmušti sutartą skaičių kokių nors priešų, ką nors apginti ir pan. Atlikdamas šias užduotis žaidėjas pakyla į aukštesnį lygį. Nors kai kurios klasės atrodo mažiau agresyvios, visgi dauguma užduočių yra ką nors nukauti. Žaidėjas gali pasirinkti pasaulį (angl. realm), kur dalyviai gali bet kada atakuoti vieni kitus arba rinktis tokį, kuriame galimos tik dvikovos, būtinai abiem pusėms iš anksto sutinkant. Žuvęs žaidėjas virsta šmėkla, kuri iškart atsiduria kapinėse ir norėdama prisikelti turi atvykti į mirties vietą (susirasti savo kūną).

Skirtingai nuo ankstesnių žaidimų „Warcraft“ serijoje, „World Of Warcraft“ nėra žaidimas strategija, o daugelio žaidėjų RPG. 


=== Taisyklių raida ir „WOW classic“ ===
Žaidimo taisyklės ilgainiui paprastėjo. Pavyzdžiui, „klasikiniame“ žaidimo variante medžiotojas, norėdamas prisijaukinti kovoje padedantį gyvūna, pirmiausia turi pasiekti reikiamą sugebėjimų lygmenį (10), paskui rasti mokytoją, baigti jaukinimo kursus. Tada jau galima ieškoti laukinio žvėries, jaukinti (kas ne visada pavyksta). Prijaukintą gyvūną reikia maitinti, antraip jis ir vėl pabėga. Pašarą tenka pirkti ar medžioti. Tuo tarpu vėlesniuose variantuose medžiotojas iškart pradeda žaidimą su savo augintiniu, nereikalaujančiu nei sugebėjimų, nei priežiūros. 
Dalis žaidėjų protestavo prieš supaprastinimą, teigdami jog sudėtingos taisyklės leidžia labiau įsigyventi į virtualų pasaulį, o supaprastinimų žadama spartesnė žaidimo eiga nereikalinga. Reaguodama į tai, firma nuo 2019 metų siūlo ir klasikinį žaidimo variantą („WOW classic“), kuriame galioja ankstesnės, sudėtingos taisyklės. Už šią versiją iš karto reikia mokėti, nemokamos įžangos nėra.


=== Rasės, klasės ir profesijos ===
Žaidėjas gali pasirinkti, kieno pusėje žaisti: Ordos arba Aljanso. Orda susideda iš orkų (angl. orcs), nemirėlių (angl. undead), taurenų (angl. tauren), trolių (angl. trolls), kraujo elfų (angl. blood elves) ir goblinų (angl. goblins). Aljansui priklauso žmonės (angl. humans), nakties elfai (angl. night elves), gnomai (angl. gnomes), nykštukai (angl. dwarves), draenai (angl. draenei) ir vorgenai (angl. worgens). Be to, kurdami personažą, žaidėjai gali pasirinkti jo klasę. Iš viso jų yra 11: druidas (angl. druid), sukčius (angl. rogue), magas (angl. mage), karys (angl. warrior), medžiotojas (angl. hunter), riteris/paladinas (angl. paladin), dvasininkas (angl. priest), šamanas (angl. shaman), raganius (angl. warlock), mirties riteris (angl. death knight) ir vienuolis (angl. monk). Taip pat galima išmokti įvairių profesijų. Galima pasirinkti 2 pagrindines profesijas ir 3 antrines.
Kiekviena rasė turi savo atskirą pasaulį (nakties elfai – mišką, nykštukai – apsnigtus žiemos kalnus, taurenai – vasaros kalnus ir pan). Kiekviena klasė kiek kitaip atrodo, turi skirtingus ginklus, bet visgi bent iš pradžių gauna tokias pačias ar labai panašias užduotis. Magai, medžiotojai bei raganiai turi savo žaidimo valdomą palydovą (magai turi elementų įsikūnijimus, medžiotojai turi gyvūnus, o raganiai – nuosavus demonus). Palydovų elgesys nelabai sudėtingas – seka iš paskos ir atakuoja tą patį priešą, kurį puola pats žaidėjas.


=== Geografija ===
„World Of Warcraft“ susideda iš dviejų pasaulių. Tai Azeroth ir Draenor (Outland). Azerote yra trys žemynai: Kalimdor, Northrend ir Rytų Karalystės (angl. Eastern Kingdoms).


=== Virtualūs daiktai ===
Žaidime yra 6 kokybės lygių daiktai:

prastos (pilki) (angl. poor) – prastos kokybės daiktai, vadinami trash 'šiukšlės', yra beverčiai, niekur nenaudojami.
įprastos (balti) (angl. common) – įprastos kokybės daiktai, dažniausiai naudojami gamybai, tačiau tokios rūšies šarvai ir ginklai yra beverčiai.
neįprastos (žali) (angl. uncommon) – neįprastos kokybės daiktai, dažniausiai turi ypatingų galimybių. Šarvai ir ginklai pakeis herojaus statusus. Yra retokai randami paprastuose priešuose, bet labai dažni 5 žmonių grupės požemiuose.
retos (tamsiai mėlyni) (angl. rare) – retos kokybės dažniausiai apranga randama 5 žmonių grupės požemiuose.
epinės (violetiniai) (angl. epic) – šios kokybės daiktai aptinkami 10, 25 ir 40 žmonių reido požemiuose.
legendinės (auksiniai) (angl. legendary) – legendinės kokybės daiktai yra vienetiniai, jie gaunami tik atliekant specialias užduotis (angl. quest) arba gaunami iš bosų.70 žaidėjų lygio reido požemiuose renkami nužudytų bosų ženkliukai (angl. badges), kurie taip pat naudojami įsigyti epinės kokybės aprangai ar daiktams. Tačiau įvairios kokybės (išskyrus prastos ir legendinės) įrangą ir daiktus galima ne tik rasti, bet ir gaminti pasitelkus tam tikrą profesiją(-as).
Yra ir alternatyvus būdas apsirūpinti šarvais bei ginklais, jeigu nenorima eiti į požemius ar gaminti – rinkti honor (garbės) arba arena taškus iš PvP mūšio zonų ir juos iškeisti į atitinkamus daiktus.
Šarvai, pagal medžiagas, skirstomi į 4 grupes: audekliniai (angl. cloth), skirti magijos pobudžio klasėms, odiniai (angl. leather), skirti miklumu pasižyminčioms klasėms, grandiniai (angl. mail), skirtų nedidelės patirties kariams ir plokštiniai (angl. plate), patys sunkiausi šarvai skirti patyrusiems kariams. Yra šarvų, kurie sudaro rinkinius (armor sets), dažniausiai jie yra retos arba epinės kokybės, kiek rečiau – neįprastos. Tokie rinkiniai pasižymi išskirtine išvaizda ir papildomais atributais.


== Muzika ==
Garso takelis žaidimui „World of Warcraft“ buvo sudarytas ir sutvarkytas pagal Jason Hayes, Tracy W. Bush, Derek Duke ir Glenn Stafford. Jis buvo išleistas 2004 m. lapkričio 23 d. kartu su specialiu žaidimo leidiniu. Tai taip pat parduodamas atskirai CD diske, mp3 formatu.


== Mokestis ==
Šiuo metu galima nemokamai atsisiųsti žaidimo programą ir žaisti iki 20 lygmens. Pasiekęs šį lygmenį personažas nustoja tobulėti. Norint galima susikurti kitą (taip pat ir kitokiai rasei priklausantį) personažą ir jį taip pat išvystyti iki 20 lygmens. Nemokamai žaidžiantys turi ir daugiau apribojimų, svarbiausia, labai apribotos jų kooperavimosi, bendravimo su kitais žaidėjais galimybės (gali kalbėti tik jei prieš tai mokantis žaidėjas pats pradėjo pokalbį). Nusipirkus žaidimą reikia mokėti po 11–13 eurų per mėnesį (priklauso nuo pasirinkto mokėjimo plano).


== Privatūs serveriai ==
Techniškai įmanoma vietoj originalaus WoW serverio patiems susikurti ir naudoti neteisėtą privatų (tokių serverių kūrimas pažeidžia daugelį vartotojo licenzijos punktų). Taip sukuriamas nepriklausomas virtualus pasaulis, kuriame gali galioti kokios norima taisyklės. Tokių serverių Internete gana daug, tačiau firma kelia prieš jų savininkus teismo procesus, ypač jei jie pradeda vienu ar kitu būdu patys rinkti iš žaidėjų mokestį. 2010 metais kompanija prisiteisė 88 milijonus dolerių iš neteisėto serverio savininkės, kuri, pardavinėdama žaidime naudingus virtualius daiktus, buvo uždirbusi apie 3 milijonus .


== Šaltiniai ==


== Nuorodos ==
„World of Warcraft“ oficialus puslapis
Games.lt apžvalga Archyvuota kopija 2008-04-11 iš Wayback Machine projekto.