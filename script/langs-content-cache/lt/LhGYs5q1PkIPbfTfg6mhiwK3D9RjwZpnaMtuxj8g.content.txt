revision: 6661033
title: Claudia Mori
url: https://lt.wikipedia.org/wiki/Claudia_Mori


---

Klaudija Mori (it. Claudia Mori, g. 1944 m. vasario 12 d.) – Italijos aktorė, dainininkė ir televizijos laidų prodiuserė, garsaus atlikėjo ir aktoriaus Adrijano Čelentano žmona.


== Biografija ==

Karjeros pradžioje Klaudija vaidino miuzikluose ir gana anksti sulaukė garsių režisierių dėmesio: Luchino Visconti jai suteikė vaidmenį veiksmo filme „Roko ir jo broliai“ su Alainu Delonu, o Robert Aldrich – istoriniame filme „Sodoma ir Gomora“. 1963 m., kuriant juostą „Kažkoks keistas tipas“, ji susipažino su sparčiai populiarėjančiu aktoriumi ir atlikėju Adriano Celentano. Pastarasis dėl Klaudijos paliko savo tuometinę draugę Mileną Cantù ir 1964 m. jiedu slapta susituokė Grosete. Nuo to laiko Klaudijos karjera tapo glaudžiai susijusi su vyro veikla.
Tais pačiais metais jie kartu vaidino komedijoje „Superapiplėšimas Milane“, pirmame Čelentano režisuotame filme. Vyrui padedant, Klaudija ėmėsi ir dainų įrašų bei netrukus išleido pirmąjį savo albumą, o judviejų kartu atliktos dainos „La coppia più bella del mondo“ bei „Chi non-lavora non-fa l'amore“ šalyje tapo dideliais hitais. Pastaroji daina 1970 m. nugalėjo ir Sanremo muzikos festivalyje.Keletą metų Klaudija nesifilmavo kine, į kurį sugrįžo 1971 m. Sergio Corbucci  filme „Er Piu – Meilės ir peilių istorija“. Kiti žymesni to laikotarpio filmai: „Rugantino“ ir „Emigrantas“ (1973). 1974 m. pasirodė jos albumas „Fuori tempo“, kurio žymiausia daina buvo duetas su Franco Morgan „Buonasera dottore“. 

1975 m . Klaudija ir Čelentano vaidino juostoje „Yuppi Du“, o filme „Culastrisce Nobile Veneziano“ ji pasirodė kartu su Marcello Mastroianni. 
1977 m. pasirodė dar vienas populiarumo sulaukęs jos albumas „È amore“, o 1978 m. – eilinis filmas su Čelentano „Patrakėlis Džepo“. 
1982 m. Klaudija svečio teisėmis dalyvavo Sanremo festivalyje , o 1984 m. išleido albumą „Claudia canta Adriano“, kuriame atliko savo vyro populiariausias dainas.
1991 m. ji tapo „Clan Celentano“ kompanijos vadove. 1994 m. dar kartą varžėsi Sanremo festivalyje su daina „Se mi ami“, kurią jai parašė Toto Cutugno.
Vėlesnė jos karjera yra susijusi su televizija. 2009 m. Klaudija buvo viena iš teisėjų Italijoje rodomo televizijos šou „X faktorius“, taip pat prodiusavo ne vieną serialą ar TV filmą.


== Šeima ==

Su Čelentano Klaudija susilaukė 3 vaikų: Rositos (g. 1965, aktorė), Giacomo (1966) ir Rosalindos (1968, aktorė).


== Filmografija ==
Cerasella (1959)
Rocco e i suoi fratelli (1960)
Il corazziere (1960)
Gli incensurati (1961)
Sodoma ir Gomora (1962)
La leggenda di Fra Diavolo (1962)
L'amore difficile (1962)
Ursus nella terra di fuoco (1963)
Kažkoks keistas tipas (1963)
Il magnifico avventuriero (1963)
Avventura al motel (1963)
Superapiplėšimas Milane (1964)
Un amore e un addio (1965)
Er Piu – Meilės ir peilių istorija (1971)
Rugantino (1973)
Emigrantas (1973)
Yuppi Du (1975)
Culastrisce nobile veneziano (1976)
Patrakėlis Džepo (1978)
Linea di sangue (1979)
La locandiera (1980)
Grand Hotel Excelsior (1982)
Joan Lui - Ma un giorno nel paese arrivo io di lunedì (1985)


== Šaltiniai ==


== Nuorodos ==
IMDb profilis