revision: 6130796
title: "Punios \u0161ilo pu\u0161is"
url: https://lt.wikipedia.org/wiki/Punios_%C5%A1ilo_pu%C5%A1is


---

Punios šilo pušis – viena aukščiausių Lietuvos pušų, auganti Alytaus rajone, Nemuno kilpų regioniniame parke, Punios šile, gamtinio rezervato teritorijoje. 2017 m. patvirtinta aukštesnė už ją Kiauneliškio dviviršūnė pušis (Švenčionių raj.).
Buvusi aukščiausia Lietuvoje Punios šilo pušis auga jau apie 170 metų, jos aukštis − 42 m, o kamieno apimtis − 210 cm. Medis dar nepasiekė gamtinės brandos ir yra stagnacijos fazėje.
Punios šilas yra vienas iš didesnių ir bene gražiausių botaninių−zoologinių draustinių Lietuvoje. Šilas yra didžiųjų praeities girių, besitęsusių abipus Nemuno, liekana. Jau prieš daugelį dešimtmečių šilas traukė miškininkų ir gamtininkų dėmesį gausiais augalijos ištekliais ir pirmasis pateko į saugomų miškų sąrašą. Čia išliko savita, nesudarkyta augalija, medžiai, vieni iš aukščiausių Lietuvoje, daugelis retų ir nykstančių augalų rūšių.
Nuo 1971 m. Punios šilo pušis yra valstybės saugomas botaninis gamtos paminklas. Medis auga rezervate, todėl jo lankymas yra ribojamas.


== Šaltiniai ==