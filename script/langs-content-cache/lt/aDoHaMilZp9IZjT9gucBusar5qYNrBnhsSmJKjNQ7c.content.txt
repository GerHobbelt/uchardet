revision: 6885717
title: "Uoks\u0173 piliakalnis"
url: https://lt.wikipedia.org/wiki/Uoks%C5%B3_piliakalnis


---

Uoksų piliakalnis su gyvenviete (arba Gailaičių piliakalnis, Mataičių piliakalnis, Šarkiškių piliakalnis, Uoksų pilaitė; registro kodas iki 2005 m. balandžio 19 d. A491KP, Lietuvos Respublikos kultūros paminklų sąrašo Nr. AR1084) – piliakalnis Šilutės rajono savivaldybės teritorijoje, prie Uoksų ir Šarkiškių kaimų (Švėkšnos seniūnija). Pasiekiamas iš kelio Švėkšna – Vilkyčiai, neprivažiavus Ašvos, prieš staigesnį kelio posūkį į kairę pasukus į dešinę šiaurės kryptimi ir pavažiavus 450 m link Pocių, Pociuose pasukus į kairę, pavažiavus 1,2 km laikantis labiau dešinės – yra lauko šiaurės rytų krašte, kelio dešinėje, prieš pat jam leidžiantis į slėnį.


== Piliakalnis ==
Piliakalnis įrengtas Vatinos kairiajame krante esančiame kyšulyje, netoli santakos su Ašva. Iš pietų, vakarų ir šiaurės jį juosia upelio slėnis. Šlaitai vidutinio statumo, 5 m aukščio. Aikštelė ovali, pailga šiaurės vakarų – pietryčių kryptimi, 32x24 m dydžio. Jos pietrytiniame krašte supiltas 1,5 m aukščio, 25 m pločio pylimas, kurio 2 m aukščio išorinis šlaitas leidžiasi į dabar jau užslinkusį griovį. Piliakalnis apardytas arimų ir bulviarūsių, apaugęs lapuočiais. Piliakalnis datuojamas I tūkstantmečiu - II tūkstantmečio pradžia.
Į rytus nuo piliakalnio, 0,8 ha plote yra papėdės gyvenvietė, kurioje rasta lygios keramikos, molio tinko. 350 m į pietryčius yra VI a. – XII a. Mataičių (Pocių) kapinynas, tyrinėtas 1909 m.


== Šaltiniai ==

Balčiūnas J., Dakanis B., Strazdas A. Archeologijos paminklų žvalgymas 1992 ir 1993 metais // Archeologiniai tyrinėjimai Lietuvoje 1992 ir 1993 metais. Vilnius, 1994. p. 282.
Lietuvos TSR kultūros paminklų sąrašas, V., 1973, p.180


== Nuorodos ==
Lietuvos piliakalnių atlasas Archyvuota kopija 2009-04-18 iš Wayback Machine projekto.
Lietuvos piliakalniai