revision: 6286695
title: Kiarizas
url: https://lt.wikipedia.org/wiki/Kiarizas


---

Kiarizas (pers. كاريز‎ = kārīz, uzb. kariz, kaz. кәріз, azer. kəhriz) – Irane ir buvusioje Didžiojoje Persijoje (Vidurinėje Azijoje, Afganistane, Užkaukazėje) įrengiama požeminė hidrotechninė sistema, skirta gruntinio vandens surinkimui ir tiekimui. 


== Technologija ==
Sudarytas iš požeminių vandens surinkimo galerijų (jų aukštis 1–1,4 m, plotis 0,5–0,6 m, ilgis siekia kelis kilometrus), statmenų vėdinimo šulinių ir nuvedamųjų kanalų, kuriais vanduo teka į žemės paviršių arba į surenkamuosius šulinius.Kiarizų technologija sukurta Persijoje 1 tūkstm. pr. m. e. pradžioje ir palaipsniui plito į vakarus ir rytus. Vėliau perimta arabų, ispanų. Teigiama, kad Irane yra ~22 tūkst. kanatų, sudarančių ~170 tūkst. mylių tinklą. Dauguma jų tebėra naudojama – kanatais tiekiama 75 % vandens buitinėms ir drėkinimo reikmėms šalyje.

		
		
		


== Įvairovė ==
Terminas kiarizas kilęs iš persų kalbos. Egzistuoja ir kiti alternatyvūs terminai. Terminas kanatas (pers. قنات‎ = Qanāt, tadž. қанот) yra arabiškas jo variantas, kilęs iš arabiško žodžio, reiškiančio kanalą (arab. قناة = Qanāh). Taip pat šis reiškinys rytiniame Irane gali būti įvardijamas kaip kahanas (pers. کهن‎ = Kahan, beludžių: kahn), Maroke - kaip khettara, arabų šalyse - kaip faladžas (arab. فلج = falaj, daugiskaita - aflaj), Šiaurės Afrikoje - kaip fogara (foggara).


== Pasaulio paveldas ==
Kiarizų techhnologijos kai kuriose šalyse UNESCO yra įtrauktos į pasaulio paveldo sąrašą:

Persų kanatas (Iranas, materialusis)
Afladžo drėkinimo sistemos (Omanas, materialusis)
Al Afladžas, tradicinė irigacinė sistema (JAE, nematerialusis)
Fogarų vandens matininkų žinios ir įgūdžiai Tuate ir Tidikelte (Alžyras, nematerialusis)


== Šaltiniai ==