revision: 6966778
title: "Gelgaudi\u0161kio karilionas"
url: https://lt.wikipedia.org/wiki/Gelgaudi%C5%A1kio_karilionas


---

Gelgaudiškio karilionas – automatinis 36 varpų karilionas, veikiantis Šakių rajone, Gelgaudiškio miestelyje, sumontuotas Gelgaudiškio dvaro buvusiame vandens bokšte. Karilionas naudojamas nuo 2015 m. varpų muzikos koncertuose ir kituose kultūros renginiuose dvaro sodyboje ir parke.

2015 m. rugpjūčio 15-ąją Gelgaudiškyje per vykusią Žolinės šventę buvo atidaryti restauruojamo dvaro rūmai, kuriuos aplankyti nuo šiol kvietė ir restauruotame dvaro vandens bokšte įrengtas unikalus muzikos instrumentas – 36 skirtingų tonų varpų karilionas. Jį pašventino Šakių evangelikų liuteronų ir Gelgaudiškio katalikų parapijų klebonai. Varpų gausmą pirmasis visuomenei pristatė į renginį atvykęs kompozitorius Giedrius Kuprevičius, sugrojęs savo improvizuotą, niekur dar lig tol neskambėjusią melodiją. Pasak kompozitoriaus, šis karilionas buvo ketvirtasis Lietuvoje (po Kaune, Klaipėdoje ir Šakiuose jau veikusių karilionų).Kariliono trijų aukštų bokšto pastatas su keturkampio plano priestatu stovi pietvakarinėje dvaro sodybos dalyje, į vakarus nuo pagrindinio įvažiavimo. Jis sumūrytas iš plytų, nutinkuotas. Bokštą statė tuometis dvaro valdytojas baronas Gustavas Koidelis. Pastatas išsiskiria neįprastu keturšlaičiu stogu. Šalia bokšto šliejasi keturkampis priestatas, pastatytas 1938 m., jame stovėjo elektros generatorius. Priestate pastaraisiais metais įsikūrusi bitininko dirbtuvė. 
Ilgai apleistame bokšte išsaugota jame įrengta technologinė įranga - du metaliniai vandens rezervuarai ant metalinių sijų bokšto viršuje ir fragmentiškai išlikęs vandens pakėlimo mechanizmas pirmajame aukšte. Tarpusavyje suderintų įvairaus dydžio varpų komplektas su automatiniu skambinimo mechanizmu įtvirtintas po autentiškais vandens rezervuarais. Garsas sklinda pro aukštuose įrengtas siauras suporintų langų angas.


== Šaltiniai ==


== Nuorodos ==
Gelgaudiškio karilionas YouTube svetainėje
Gelgaudiškio dvaro vandentiekio bokšto kariljonas pamatyklietuvoje.lt
2020-08-08. Gelgaudiškio dvaro karilionas. Orlando Narušio atminimui. Skambina karilionininkas Raimundas Eimontas facebook.com