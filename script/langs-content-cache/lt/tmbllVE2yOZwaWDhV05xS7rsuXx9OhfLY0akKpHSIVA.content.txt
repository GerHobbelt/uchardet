revision: 6685523
title: Silmariljonas
url: https://lt.wikipedia.org/wiki/Silmariljonas


---

„Silmariljonas“ (angl. The Silmarillion) – Džono Ronaldo Ruelio Tolkino visą gyvenimą rašytos mitologijos, kurias po jo mirties surinko ir išleido sūnus Kristoferis, padedamas fantasy rašytojo Guy Gavriel Kay.
Lietuviškas knygos vertimas (vert. Leonas Judelevičius) išleistas 2009 metais leidyklos „Alma literra“.


== Idėja ==
Viename laiške Tolkinas yra rašęs:

Seniau <…> norėjau sukurti visumą daugiau ar mažiau tarpusavyje susijusių legendų nuo didingų kosmogoninių iki romantinio pasakos tipo <…>; visa tai būčiau galėjęs dedikuoti paprasčiausiai Anglijai, savo šaliai. Trokštamas tonas bei pobūdis būtų savotiškai vėsus ir aiškus, primenantis mūsų „orą“ (Šiaurės vakarų klimatą bei dirvą, tai yra Britaniją ir netoli šios esančias Europos vietoves <…>), pasižymintis (jei tik man pavyks tai padaryti) skaisčiu nepagaunamu grožiu, kai kurių vadinamu keltišku <…>. Kai kurias didžiąsias sakmes sukurčiau iki galo, o kitų palikčiau tik eskizus. Ciklai turėtų jungtis į didingą visumą, palikdami vietos kitiems protams bei rankoms, įvaldžiusioms tapybą, muziką ar dramą.Savąsias legendas (arba mitologijas) Tolkinas rašė visą gyvenimą. Jos prasidėjo „Prarastųjų sakmių knyga“ 1917 m. Tik vėliau atsirado pavadinimas Silmariljonas (angl. The Silmarillion). Tolkino sukurta kalba kvenja (Quenya) šis žodis reiškia „apie silmarilius“ (vns. silmaril – brangakmeniai, kuriuose elfas Feanoro uždarė Valinoro medžių šviesą; kuopinė daugiskaita silmarilli; dgs. genityvas silmarillion).
Ištraukas iš mitologijų Tolkinas skaitė savo draugams bei šeimos nariams.
Paskatintas „Hobito“ sėkmės, Tolkinas bandė įsiūlyti „Silmariljoną“ leidėjams, tačiau niekada nesitikėjo jų dėmesio. Nepavykus sumanymui išleisti „Žiedų valdovą“ drauge su mitologijomis, „Silmariljoną“ jis ir toliau tobulino patylomis. Tačiau būtent „Silmariljono“ mitologijas Tolkinas laikė svarbiausiu savo gyvenimo kūriniu. Anot jo, „Hobitas“ ir „Žiedų valdovas“ į mitologijas tik netikėtai įsibrovė.
Mirus tėvui, sūnus Kristoferis Tolkinas ėmėsi redaguoti išlikusias krūvas rankraščių. Jis sudarė knygą, dabar žinomą pavadinimu „Silmariljonas“, stengdamasis iš gausybės variantų atrinkti tuos, kurie, jo manymu, labiausiai atitiko paskutinį tėvo sumanymą. Ši knyga anglų kalba išleista 1977 m. Vėliau likę rankraščiai bei versijos su išsamiais Kristoferio komentarais išleisti knygoje „Nebaigtosios sakmės“ bei „Viduržemės istorijos“ tomuose.
2007 m. kaip atskiras romanas išleista papildyta viena pagrindinių „Silmarillion“ istorijų (apie Tūriną Turambarą) – „Hurino vaikai“.
Lietuviška „Silmariljono“ versija pasirodė tik 2009 m., išleista leidyklos „Alma littera“. Nors knyga „Hurino vaikai“ išleista vėliau, kaip papildymas „Silmariljonui“, lietuviška „Hurino vaikų“ versija pasirodė jau 2008-aisiais – metai po angliškos versijos išleidimo.


== Struktūra ==
„Silmarilijoną“ sudaro:

Ainulindalë (liet. Ainulindalė; [ainulindale], išvertus iš kvenjos „ainų, arba ainurų, muzika“) – apie Eä (Visatos) sutvėrimą.
Valaquenta (liet. Valakventa; [valakventa], kvenja „valų, arba valarų, sakmė“) – apie tvėrėjo Eru vietininkus Ardoje valas (Valar) bei majas (Maiar).
Quenta Silmarillion (liet. Silmariljonas; [kventa silmarillijon], kvenija „sakmė apie silmarilius“) – didžiausia knygos dalis, kurioje pasakojama apie įvykius prieš Pirmąjį Amžių ir Pirmajame Amžiuje. Pasakojimai sukasi apie brangakmenių silmarilių ir juos sukūrusio Feanoro giminės likimą.
Akallabêth (liet. Akalabetas) – pasakojimas apie Nūmenorą, iš dalies grįstas Atlantidos legenda.
Apie Galios Žiedus bei Trečiąjį Amžių„Silmariljono“ įvykiai trumpai atpasakojami „Žiedų valdovo“ prieduose. Šioje knygoje sudėtos žymiausios ir reikšmingiausios Tolkino parašytos istorijos: apie Hūrino sunaus Tūriną Turambarą (pagrįsta Kulervo istorija iš „Kalevalos“, apie Bereną ir Lučieną (Lúthien), apie žmonių ir elfų sukūrimą, ir kitos.


== Siužetas ==


== Nuorodos ==
Lietuviškai apie „Silmariljoną“ Archyvuota kopija 2009-03-07 iš Wayback Machine projekto.
The Encyclopedia of Arda