revision: 6954431
title: "Renavo egl\u0117"
url: https://lt.wikipedia.org/wiki/Renavo_egl%C4%97


---

Renavo eglė (Storoji eglė) – išskirtinio storio kamieną turinti eglė, laikoma storiausia Lietuvoje. Ji auga Mažeikių rajone, Renavo kaime, apie 250 m į vakarus nuo kelio  207  Seda–Židikai . Paskelbta valstybės saugomu botaniniu gamtos paveldo objektu 1960 m., priskirta prie respublikinės reikšmės paminklų 1987 m., įrašyta į Valstybės saugomų gamtos paveldo objektų sąrašą 2005 m.
Renavo eglė ošia Renavo dvaro parke, Varduvos dešiniajame krante (100 m nuo pėsčiųjų tilto).  Medis aptvertas, pastatyta informacinė lenta. 1983 m. vasarą iškirsti aplinkui eglę augę mažaverčiai medžiai. Apsaugos zona apie paminklą sudaryta iš penkių metrų pločio juostos, kurios plotas 95 kv.m. 1994 m. eglę apniko kinivarpos – žievėgraužiai tipografai. Šalia augusios eglės nudžiūvo ir 1999 m. buvo nupjautos, tačiau šis gamtos paminklas puolimą atlaikė, nors medyje liko daugybė vabalų išgraužtų skylių, sakotakių liekanų.
Iki 2009 m. storiausia Lietuvos egle laikyta Gelgaudiškio miško eglė, tačiau buvo išbraukta kaip sunykęs valstybės saugomas gamtos paveldo objektas. Ji nudžiūvo, o dėl keliamo pavojaus buvo ir nupjauta. Jos apimties būta 3,35 m, aukščio – 43 m, tikslus amžius iki nudžiūvimo (suskaičiavus kamieno rieves po nukirtimo) – 155 metai.
2022 m. duomenimis, po Renavo eglės storiausia išlieka Plokščių miško eglė (Plungės raj.), kurios kamieno apimtis 3,87 m.


== Duomenys ==
aukštis – 36,5 m
kamieno apimtis 1,3 m aukštyje –  3,93 m
tūris – 18 ktm
spėjamas amžius – 150 metų
medžio rūšis – paprastoji eglė (Picea abies (L.) H.Karst.)


== Šaltiniai ==


== Nuorodos ==
Saugomų teritorijų valstybės kadastras Archyvuota kopija 2021-01-26 iš Wayback Machine projekto.
Įspūdingiausios Lietuvos eglės (lrytas.lt) Archyvuota kopija 2014-01-07 iš Wayback Machine projekto.
Žurnalas „Miškai“: išskirtiniausių Lietuvos medžių dešimtukas
Paminkliniai medžiai Lietuvoje Archyvuota kopija 2014-01-07 iš Wayback Machine projekto.