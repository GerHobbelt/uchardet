revision: 6631150
title: Manny Mori
url: https://lt.wikipedia.org/wiki/Manny_Mori


---

Emanuel "Manny" Mori (g. 1948 m. gruodžio 25 d.) – dabartinis Mikronezijos Federacinių Valstijų prezidentas. Nacionalinis Kongresas jį išrinko 2007 m. gegužės 11 d. ir tą pačią dieną prisaikdino.
Emanuelis Mori yra vedęs Eliną Ekiek ir su žmona turi keturias dukras.


== Biografija ==
Mori gimė Fefano saloje ir lankė Ksaviero vidurinę mokyklą, kurią baigė 1969 m. Mori įstojo į Guamo universitetą ir jį baigęs 1973 m. įgijo verslo vadybos bakalauro laipsnį.
Po universiteto baigimo Mori buvo išrinktas vadybos stažuotei Citicorp Credit-Guam bendrovėje. 1974 m. jis tapo direktoriaus pavaduotoju Citicorp bendrovės filiale Saipane.
Mori paliko Citicorp 1976 m. po to, kai sutiko eiti administratoriaus pavaduotojo pareigas Globojamosios Teritorijos Socialinės Apsaugos Biure. 1979 m. jis tapo Čiuko valstijos Nacionalinės mokesčių valdybos tarnautoju, valdančiu Mokesčių ir įplaukų biurą. 1981-1983 m. dirbo skyriaus vadovu MVF Plėtros banke, o vėliau, iki pat 1997 m. buvo prezidentu ir generaliniu direktoriumi.
Prieš tapdamas politiku nu 1997 m. iki 1999 m. jis buvo Mikronezijos Federacinių Valstijų banko vykdantysis viceprezidentas. 1999 m. išrinktas į Kongresą.


== Politinė karjera ==
Mori tapo pirmuoju išrinktuoju į Mikronezijos Federacinių Valstijų Kongresą per papildomus rinkimus, surengtus 1999 m. liepos 1 d. Vėliau perrinktas 2001, 2003, 2005 ir 2007 m.
2007 m. gegužės 11 d. Mori buvo išrinktas Mikronezijos Federacinių Valstijų prezidentu, nugalėdamas tuometinį prezidentą Džozefą Urusemalą ir atlaisvindamas savo vietą Kongrese.


== Nuorodos ==
Oficialus Mikronezijos Federacinių Valstijų prezidento tinklalapis