revision: 6711221
title: "K\u0117daini\u0173 gimnazija"
url: https://lt.wikipedia.org/wiki/K%C4%97daini%C5%B3_%C5%A1viesioji_gimnazija


---

Kėdainių Šviesioji gimnazija (lot. 'Gymnasium Illustre') – dieninė, savarankiško mokymosi bendrojo lavinimo mokykla Kėdainiuose, Didžioji g. 62, vykdanti vidurinio ugdymo programas. Įstaigos kodas 195092697.
Gimnazijoje dirba 72 darbuotojai, iš jų 48 mokytojai. Ugdomąją veiklą organizuoja 3 mokytojai ekspertai, 29 mokytojai metodininkai, dirba vienas mokslų daktaras ir 7 magistrai.


== Istorija ==
Kėdainių licėjus įkurtas 1625 m. Kristupo Radvilos iniciatyva ir lėšomis, gimnazijos vardą įgijo 1649 m. Lotyniškai buvo vadinama Lyceum Caiodunense, Collegium Caiodunense arba Gymnasium Illustre. Buvo pavaldi Lietuvos evangelikų reformatų sinodui. 1651 m. įsteigta spaustuvė, kurioje spausdintos ir lietuviškos knygos.
Gimnazijoje dėstė garsūs mokslininkai - pedagogas ir filosofas Adomas Rasijus (apie 1575-1627/1628), gydytojas, karo inžinierius ir filosofas Adomas Freitagas (1608-1650). Gimnazijoje buvo dėstoma lotynų kalba, taikomi pažangūs mokymo metodai, o mokiniai mokėsi iš garsaus čekų pedagogo ir filosofo Jano Amoso Komenskio vadovėlio.Dėl karų protarpiais neveikė. 1824 m. uždaryta carinės valdžios. Joje veikė mokykla. 1858–1864 m. vėl turėjo gimnazijos statusą. Pradžioje išlaikė didikai Radvilos, vėliau – evangelikai reformatai. Buvo dėstomos lenkų, lotynų, hebrajų, prancūzų, vokiečių, graikų ir lietuvių kalbos.
1922 m. atkurta Kėdainių gimnazija. 1946 m. mokykla pavadinta Kėdainių 1-ąja vidurine mokykla. 1965 m. mokykla persikelia į naujas patalpas. 1971 m. pradedama sustiprintai dėstyti matematika, o 1976 m. anglų kalba. 1981 m. mokyklai suteiktas Juozo Paukštelio vardas.
1993 m. sudaryta iniciatyvinė grupė gimnazijai atkurti. 1994–1995 mokslo metais atidaromos humanitarinio ir realinio profilio klasės. 1997 m. Juozo Paukštelio vidurinei mokyklai suteiktas gimnazijos statusas. 2002 m. rugsėjo 1 d. sujungta Kėdainių pradinė mokykla ir Kėdainių Juozo Paukštelio gimnazijos bendrojo lavinimo skyrius, įsteigta Kėdainių Juozo Paukštelio pagrindinė mokykla ir atskirta gimnazija, kuri persikėlė į restauruotas senosios gimnazijos patalpas, jai suteiktas Šviesiosios gimnazijos vardas.


== Direktoriai ==
1924–1929 m. Gasparas Geliava;
1929–1932 m. Jurgis Elisonas;
1932–1933 m. Jonas Kartanas;
1933–1935 m. Juozas Avižonis;
1935–1940 m. Antanas Tylenis;
nuo 2002 m. Violeta Liutkienė.


== Literatūra ==
Kėdainių gimnazijos istorija, 1925–1950 (sud. Valentina Vaitkevičienė). – Kėdainiai: Spaudvita, 2007. – 136 p.: iliustr. – ISBN 978-9955-637-33-2


== Nuorodos ==

Svetainė
Gimnazijos tinklaraštis Archyvuota kopija 2009-12-15 iš Wayback Machine projekto.