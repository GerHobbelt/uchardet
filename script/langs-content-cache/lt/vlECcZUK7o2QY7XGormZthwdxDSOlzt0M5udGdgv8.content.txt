revision: 6495559
title: Rungu
url: https://lt.wikipedia.org/wiki/Philipp_Otto_Runge


---

Filipas Otas Rungė (vok. Philipp Otto Runge, 1777 − 1810 m.) – ankstyvojo vokiečių romantizmo tapytojas, grafikas, dailės teoretikas. 


== Biografija ==
Filipas Otas Rungė gimė 1777 m. liepos 23 d. Volgaste netoli Greifsvaldo vienuolikos vaikų šeimoje. 1797 m. jis pradėjo lankyti piešimo pamokas Hamburge. 1798 m. F. O. Rungė paliko darbą brolio ekspedijavimo firmoje ir nusprendė tapti tapytoju. 1799 − 1801 m. mokėsi Kopenhagos dailės akademijoje, po to − 2 metus Dresdeno dailės akademijoje. 1803 m. grįžo į Hamburgą. Tuo metu F. O. Rungė jau buvo susipažinęs su grupe jaunųjų vokiečių romantikų, tarp kurių: rašytojai Frydrichas Šlėgelis, Liudvigas Tykas, dailininkai Antonas Grafas, Kasparas Davidas Frydrichas. 
Rungei ypač didelį įspūdį paliko L. Tyko mintys apie gamtos misticizmą ir dieviškąją energiją. Jų įkvėptas 1803 m. dailininkas sukūrė alegorinių piešinių ciklą „Paros laikai“, kuriais vaizduojami rytas, vidurdienis, vakaras ir naktis, taip pat: keturi metų laikai ir keturios žmogaus gyvenimo stadijos. Ciklas buvo publikuotas 1805 ir 1807 m. Jis tapo žinomas J. V. Gėtei, kuris tapo F. O. Rungės rėmėju. Dailininkas planavo sukurti atitinkamą aliejinių paveikslų seriją, bet iki mirties užbaigė tik pirmąjį „Ryto“ paveikslą (2 variantai). F. O. Rungė parašė traktatą apie dailę ir spalvų teoriją Farben-Kugel („Spalvų sfera“). Spalva romantikams turėjo simbolinę prasmę. Dailininkas mirė 1810 m. gruodžio 2 d. Hamburge nuo tuberkuliozės. Vokietijoje jis laikomas antru reikšmingiausiu romantiku dailėje po Kasparo Davido Frydricho. Yra nutapęs portretų, religinių paveikslų. Didžiausia F. O. Rungės kūrinių kolekcija sukaupta Hamburgo Kunsthalėje (miesto dailės galerijoje).


== Darbų galerija ==


=== Grafikos serija „Paros laikai“, 1803 m. ===

		
		
		


=== Tapyba ===

		
		
		


== Šaltiniai ==
Encyclopaedia Britannica
Skirmantė Smilingytė-Žeimienė, Philippas Otto Runge ir jo paveikslas „Apaštalas Petras eina jūra“[neveikianti nuoroda]
wga.hu