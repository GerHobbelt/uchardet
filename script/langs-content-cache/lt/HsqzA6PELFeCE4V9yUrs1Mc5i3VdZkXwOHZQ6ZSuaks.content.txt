revision: 6793658
title: Brokolis
url: https://lt.wikipedia.org/wiki/Brokolis


---

Brokolis – bastutinių (Brassicaceae) šeimos kultūrinė kopūsto (Brassica oleracea) atmaina.


== Mityba ==
Valgomoji brokolių dalis – žiedkočiai ir pumpurai. Jie sudaro nedidelę ryškiai žalią (kartais – į mėlynumą) galvutę, sveriančią iki 300 g. Transportuojant svarbu žiedynų nesuspausti. Jei brokoliai gelstelėję – jie buvo per ilgai laikyti ir paseno, prarado vertingas medžiagas, o jų skonis bus karstelėjęs. Lapai irgi turi būti švieži ir traškūs.


=== Vertingos medžiagos ===
Kalcio brokoliuose beveik penkiskart daugiau, negu žiediniuose kopūstuose. Dėl to rekomenduojama valgyti tiems, kurie alergiški karvės pienui, kad būtų patekintas kalcio poreikis. Brokoliuose daugiau ir karotino, geležies, vitamino C. Visai nedaug natrio, todėl ši daržovė labai tinka sutrikus inkstų veiklai. Koteliuose daug gynybines organizmo jėgas stiprinančio seleno.


=== Kaloringumas ===
100 g brokolių yra 3,5 g baltymų, 0,2 g riebalų, 2,5 g angliavandenių, 3 g balastinių medžiagų.


=== Gydomosios savybės ===
Švelnios struktūros dėka jie lengvai virškinami ir įsisavinami, todėl labai tinka ligonių ir sveikstančių maistui. Kadangi brokoliuose labai nedaug angliavandenių, jie tinka ir diabetikams.
Brokoliai gerina virškinimą, padeda užkietėjus
viduriams, stimuliuoja imuninę sistemą, stiprina širdį bei kraujotaką, o moterims palengvina menstruacijų negalavimus. Brokoliuose gausu sulforafano, todėl jie pasižymi priešvėžiniu veikimu.


=== Paruošimas ===
Ilgas plovimas ir virimas išplauna vitaminus ir mineralus, nukenčia ir skonis. Geriausia ruošti ant tinklelio, garuose, arba apvirti nedideliame vandens kiekyje, žiedeliai turėtų išlikti traškūs. Žiedelius patartina nupjauti su plonais koteliais, storą kotą – nulupti ir supjaustyti griežinėliais, kad išvirtų kartu su žiedais. Kad išliktų subtilus skonis, gardinti prieskoniais reikėtų labai taupiai. Gerai tinka citrinų sultys, truputis česnako, tarkuoto muskato riešuto, pakepinti kedrų riešutai.
Žali žiedeliai tinka į salotas ir kitokius užkandžius, apvirti – kaip garnyras prie mėsos ar žuvies, pertrinti – į sriubas. Brokolius galima trumpai patroškinti ar apkepti. Tinka prie sūrio fondiu, rytietiškiems patiekalams, prie makaronų, į omletus.