revision: 6903289
title: "Pel\u0117diniai pauk\u0161\u010Diai"
url: https://lt.wikipedia.org/wiki/Pel%C4%97diniai_pauk%C5%A1%C4%8Diai


---

Pelėdiniai paukščiai (Strigiformes) – paukščių (Aves) būrys, kurie aktyvūs naktimis ir sutemose. Pasaulyje yra dvi šeimos ir iš viso žinoma apie 210 rūšių.

Tai vidutinio dydžio naktiniai plėšrieji paukščiai, turintys kompaktišką kūną, didelę galvą, dideles į priekį nukreiptas akis ir stiprias kojas su aštriais nagais grobiui pačiupti ir laikyti. Apdaras ištisus metus vienodas. Būdingas lytinis dimorfizmas (patelės didesnės už patinus). Pelėdos skraido labai tyliai, nes turi purias, minkštas plunksnas. Kartais ant galvos būna 2 kuokštai plunksnų – auselės. Galvą liemens atžvilgiu pasuka 270º kampu. Snapas trumpas, kablio formos. Kojų nagai dideli, aštrūs ir riesti. Išorinis pirštas, skirtingai nuo vanagų, atsilenkęs atgal. Daugumos rūšių pastaibis ir net pirštai plunksnėti. Turi labai jautrią klausą.
Paplitę visame pasaulyje, išskyrus Antarktidą, didžiąją Grenlandijos dalį ir kai kurias nuo žemynų nutolusias salas. 
Minta peliniais graužikais, taip pat vabzdžiais, rečiau paukščiais, kelios rūšys specializuojasi medžioti žuvis. Grobį ryja nesusmulkintą. Nesuvirškintos liekanos pašalinamos pro žiotis kaip išvamos.
Naktiniai gyvūnai, aktyvūs naktį ir sutemose. Dauguma pelėdinių gyvena sėsliai, kartais klajoja ar net keliauja. Mėgstamiausi biotopai – miškai, rečiau atviri plotai. Monogamai. Lizdą įsirengia uoksuose, ant medžių šakų, palėpėse ar net ant žemės.
Deda 3-5 kiaušinius. Patelė peri 25-35 dienas. Jaunikliai paukščiukiniai, lizde išbūna 3-6 savaites. Suaugę šeriasi vieną kartą. 
Senesnėje ornitologinėje literatūroje kartais nurodoma, kad pelėdinių paukščių (Strigiformes) būrys priskiriamas bendram plėšriųjų paukščių būriui, nors pagal naujausią paukščių klasifikaciją jie yra priskirti šiam atskiram pelėdinių paukščių (Strigiformes) būriui.


== Lietuvos pelėdiniai (Strigiformes) paukščiai ==
Lietuvoje savaime gyvena 2 šeimos ir 13 rūšių - žemiau pagal klasifikaciją jų pilnas sąrašas:

Pelėdiniai paukščiai (Strigiformes)
Tikrosios pelėdos (Strigidae) - Lietuvoje 12 rūšių:
Didieji apuokai (Bubo)
Didysis apuokas (Bubo bubo). Rūšis įrašyta į Lietuvos raudonosios knygos 1(E) kategoriją. Reguliariai pastebimas žiemojimo metu. Lietuvoje peri atsitiktinai ar lokaliai.
Baltoji pelėda (Bubo scandiacus). Į Lietuvą užskrenda nereguliariai. Lietuvoje neperi.
Pelėdos (Strix)
Laplandinė pelėda (Strix nebulosa). Į Lietuvą užskrenda nereguliariai. Lietuvoje neperi.
Uralinė pelėda (Strix uralensis). Įrašyta į Lietuvos raudonosios knygos 3(R) kategoriją. Reguliariai pastebima žiemojimo metu. Nėra žinoma ar peri Lietuvoje.
Naminė pelėda (Strix aluco). Reguliariai pastebima per migracijas ir žiemojimo metu. Lietuvoje peri.
Raibosios pelėdos (Surnia)
Raiboji pelėda (Surnia ulula). Į Lietuvą nereguliariai užskrendanti rūšis, žiemoja retai ar atsitiktinai.
Mažieji apuokai (Asio)
Balinė pelėda (Asio flammeus). Įrašyta į Lietuvos raudonosios knygos 2(V) kategoriją. Reguliariai pastebima per migracijas, bet žiemoja retai ir atsitiktinai. Lietuvoje peri lokaliai ir atsitiktinai.
Mažasis apuokas (Asio otus). Reguliariai pastebimas per migracijas ir žiemojimo metu. Lietuvoje peri.
Lututės (Aegolius).
Lututė (Aegolius funereus). Įrašyta į Lietuvos raudonosios knygos 3(R) kategoriją. Reguliariai pastebima per migracijas ir žiemojimo metu. Lietuvoje peri.
Pelėdikės (Athene)
Pelėdikė (Athene noctua). Rūšis įrašyta į Lietuvos raudonosios knygos 4(I) kategoriją. Sėsli. Lietuvoje peri.
Apuokėliai (Otus)
Apuokėlis (Otus scops) . Į Lietuvą nereguliariai užskrenda iš pietinių kraštų. Lietuvoje neperi.
Žvirblinės pelėdos (Glaucidium)
Žvirblinė pelėda (Glaucidium passerinum). Įrašyta į Lietuvos raudonosios knygos 3(R) kategoriją. Reguliariai pastebima per migracijas. Lietuvoje peri.
Liepsnotosios pelėdos (Tytonidae) - Lietuvoje 1 rūšis:
(lot. Tyto)
Liepsnotoji pelėda (Tyto alba). Įrašyta į Lietuvos raudonosios knygos 4(I) kategoriją. Reguliariai pastebima žiemojimo metu. Lietuvoje peri.


== Nuorodos ==
owls.org, anglų kalba.
owlpages.com, anglų k.
Lietuvos raudonoji knyga. Nykstančių ir retų paukščių sąrašas
Lietuvos ornitologų draugija
Paukščių žiedavimas
Paukščių pasaulis