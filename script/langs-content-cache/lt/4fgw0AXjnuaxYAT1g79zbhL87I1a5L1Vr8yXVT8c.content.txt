revision: 6933462
title: Trumas
url: https://lt.wikipedia.org/wiki/Trumas


---

Trumas, dar vadinamas triufeliu (lot. Tuber) – labai vertingas truminių (Tuberaceae) šeimos grybas ir vienas brangiausių delikatesų.
Vaisiakūniai bulvės gumbo formos ir didumo, su juoda gruoblėta luobele.
Auga ąžuolynuose, skroblynuose, 10–20 cm gylyje. Ne visos ąžuolų ir skroblų rūšys bei dirvožemio mechaninė struktūra vienodai tinka šiam grybui.
Trumo forma primena mažą bulvę, tačiau tai grybas, kuriam reikalinga medžių kaimynystė, nes jis sudaro mikorizę su medžiais. Mėgsta kalkingą, humusingą žemę, auga po keletą vaisiakūnių vienoje grupėje. Lietuvoje rastas Tuber puberulum, Tuber borchii, taip pat žinomi duomenys iš literatūros apie Tuber exiguum, Tuber rufum. Valgomąjį trumą įmanoma reaklimatizuoti, kaip tai daroma Prancūzijoje, Italijoje, Vokietijoje, Turkijoje ir kitose šalyse.


== Veisimas ==
Trumų plantacijas užveisti nesudėtinga. Rudenį ar pavasarį į humusingą, gerai išpurentą žemę šachmatine tvarka sodinami jauni ąžuoliukai, kurių šaknys apkrėstos valgomojo trumo grybiena arba sodinami susmulkinti trumo vaisiakūniai ant šaknų. Jų plantacijas reikia rūpestingai prižiūrėti: ravėti, purenti, kai sausa palieti, rudenį ir pavasarį patręšti, ąžuolus reikia nugenėti, kad geriau praeitų oras, saulės spinduliai. Mineralinės trąšos, kaip fosforas, magnis, azotas, pagreitina trumų augimą. Po 7-9 metų trumai pradeda augti. Derlius gaunamas ne mažiau kaip 30 metų. Nualintoje žemėje derliui sumažėjus, plantacija užveisiama kitoje vietoje. 
Kad trumai auga tam tikroje vietoje, galima spręsti iš keleto požymių. Jeigu aplink medžius pradeda nykti miško paklotės žolinė danga, vadinasi, netrukus pasirodys vaisiakūniai. Grybiena išskiria medžiagas, kenksmingas žoliniams augalams. Vėliau apie susiformavusius trumus sulėtėja ąžuolų augimas, ant apatinių šakų atsiranda „raganų šluotos“, mat daugelį maisto medžiagų sunaudoja šie grybai. Trumų žinoma apie 200 rūšių, tačiau vertingos iš jų tik 3-5.


== Rūšys ==
Valgomasis trumas (Tuber brumale)
Tuber magnatum
Tuber melanosporum
Tuber mesentericum
Tuber uncinatum
Tuber puberulum


== Naudojimas ==
Trumas ir pats yra gurmanų vertinamas delikatesas, ir įeina į tokių brangių delikatesų sudėtį, kaip, pvz., prancūziškas žąsų kepenėlių paštetas (Foie gras).


== Nuorodos ==
Straipsnis apie gurmanų požiūrį į trumus Archyvuota kopija 2014-07-27 iš Wayback Machine projekto.