revision: 6452714
title: "Los And\u017Eelas"
url: https://lt.wikipedia.org/wiki/Los_And%C5%BEelas


---

Los Andželas (angl. Los Angeles, isp. Los Ángeles) – miestas JAV, Kalifornijoje. Miestas išsidėstęs prie Ramiojo vandenyno ir Los Andželo upės. Tai antrasis pagal dydį Jungtinių Valstijų miestas (po Niujorko), o su priemiesčiais, iš kurių žinomiausi – Beverli Hilsas, Pasadena ir Long Byčas, yra viena didžiausių metropolinių pasaulio zonų (15,5 mln. gyv., 2016 m.).
Miestas yra Kalifornijos ekonominis, verslo ir kultūrinis centras su daugybe universitetų, aukštųjų mokyklų, tyrimų institutų, teatrų ir muziejų. Los Andželas yra pasaulinio lygio lėktuvų ir kosminės pramonės centras bei žinomas kino ir televizijos industrija; veikia Holivudas. Pagrindinis mieste Los Andželo tarptautinis oro uostas.
Kaip ir daugelis JAV didmiesčių, Los Andželas pasižymi užkimštomis gatvėmis ir autostradomis, perpildytomis klasėmis mokyklose, dideliais etniniais anklavais ir kt. Čia gausu palmių, baseinų ir paplūdimių.


== Istorija ==
Los Andželo pakrančių plotuose pirmąkart apsigyveno tongva ir čiumašų indėnų gentys. Pirmieji europiečiai čia atplaukė 1542 m., vadovaujami portugalų keliautojo Chuano Rodrigezo Kabrilo, teritoriją paskelbusio Ispanijos imperijos Dievo miestu, tačiau neįkūrusio gyvenvietės. Antrąkart europiečiai čia apsilankė tik po 227 m., Gasparui de Portolai kartu su misionieriumi Chuanu Krespiu atplaukus į dabartinę Los Andželo teritoriją 1769 m. rugpjūčio 2 d. Krespis pastebėjo, kad jų aplankytoje teritorijoje labai tiktų įkurti didelę gyvenvietę.1781 m. laikomi miesto įkūrimo metais.


== Geografija ==
Miesto centras ir priemiesčiai yra išsidėstę kalvotame pakrantės regione, vidutiniškai 32 m virš jūros lygio. Vakaruose ir pietuose miestas remiasi į Ramiojo vandenyno Santa Monikos įlanką. Iš rytų ir šiaurės miestą supa kalnų grandinės. Miesto šiaurėje yra ir San Fernando slėnis, kuriame, daugiausia vienos šeimos gyvenamuose namuose gyvena apie trečdalį gyventojų. Slėnį nuo Holivudo ir miesto centro skiria Grifito parkas ir Santa Monikos kalnai.
1 290,6 km² teritoriją užimantis (71 km šiaurės-pietų kryptimi ir 47 km rytų-vakarų kryptimi) ir į atskirus rajonus geografiškai suskaidytas miestas yra jungiamas sudėtingo automagistralių tinklo. Didžiausia pasaulyje automobilių koncentracija ir pramonės įmonių išmetimai labai neigiamai veikia aplinką – Los Andželas pasižymi smogu, užterštu uostu.
Los Andželo metropolinėje zonoje yra 173 savarankiški miestai. Metropolinė zona apima Los Andželo, San Bernardino, Riversaido, Venturos ir Orindžo apygardas ir tęsiasi iki Nevados sienos, apimdama 87 972 km². Tik dalis šios teritorijos užima miestai; didžiąją šio ploto dalį sudaro Mojawe dykuma, taip pat Joshua Tree nacionalinis parkas, esantis Riversaido ir San Bernardino apygardose.
Apylinkėse yra dvi salos – Santa Katalina (Santa Catalina) ir San Klementė (San Clemente), 3072 m aukščio San Antonijo (San Antonio) kalnas, dykumos, 120 km jūros pakrantės.
Miestas yra seismiškai aktyvioje zonoje, čia dažni žemės drebėjimai: nuo 1800 m. Los Andžele buvo 9 žemės drebėjimai, kurių intensyvumas buvo didesnis nei 6 balai pagal Richterio skalę.


== Gyventojai ==
Miestas multikultūrinis. Čia gyvena žmonių iš daugiau kaip 140 valstybių ir šnekančių 224 kalbomis.


=== Religija ===
Mieste įsikūrusi Romos katalikų arkivyskupija – didžiausia arkivyskupija šalyje.


== Sportas ==
1932 m. mieste vyko X vasaros olimpinės žaidynės, o 1984 m. – XXIII vasaros olimpinės žaidynės, pagarsėjusios socialistinių šalių boikotu. Mieste 1994 m. vyko XV pasaulio futbolo čempionatas.
Los Andžele žaidžia Los Andželo „Lakers“ ir Los Andželo „Clippers“ krepšinio klubai, Los Andželo „Kings“ ledo ritulio klubas.


== Galerija ==


== Miestai partneriai ==
Miestai, su kuriais Los Andželas yra užmezgęs partnerystės ryšius::


== Šaltiniai ==


== Nuorodos ==
Oficialus Los Andželo tinklalapis Archyvuota kopija 2013-10-14 iš Wayback Machine projekto.
Los Andželo laikas ir orai
Los Andželo tarptautinio oro uosto tinklalapis
Los Andželo oficialus turizmo agentūros tinklalapis
Turizmo vadovas po Los Andželą
Pramogos Los Andžele
Los Andželas: praeitis, dabartis ir ateitis Archyvuota kopija 2006-05-21 iš Wayback Machine projekto.
Visi duomenys apie Los Andželą