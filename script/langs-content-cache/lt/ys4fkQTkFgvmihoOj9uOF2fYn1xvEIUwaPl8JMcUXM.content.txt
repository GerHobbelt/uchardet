revision: 6879844
title: "Evelina Sa\u0161enko"
url: https://lt.wikipedia.org/wiki/Evelina_Sa%C5%A1enko


---

Evelina Sašenko-Statulevičienė (g. 1987 m. liepos 26 d. Rūdiškėse, Trakų rajonas) – Lietuvos dainininkė, kurianti konceptualias džiazo, tango, chanson, kino, miuziklų ir kitokio pobūdžio muzikos programas. 2011 m. Eurovizijos dainų konkurso Lietuvos atstovė.


== Biografija ==
Evelinos Sašenko kūdikiškas pasaulio pasveikinimas visiškai natūraliai ir nejučia peraugo į dainą. Būsimos solistės mama – matematikė – palaikė savo dukterų muzikinį polėkį, tėvas muzikavo pats, ir drauge su juo bei seserimis Aneta ir Monika Evelina įsitraukė į šeimos muzikavimo papročius. Šešerių ji dainavo jau solo, o duris į profesionalų muzikos pažinimą atvėrė Rūdiškių muzikos mokykla, kur Evelina mokėsi smuiko ir fortepijono. Bakalauro ir magistro studijas ji rinkosi Lietuvos muzikos ir teatro akademijoje, kurią baigė 2011 m.
Nuo mažų dienų solistė dalyvavo daugybėje vokalinių konkursų, iš kurių grįždavo laureate.
Ypatinga vieta Evelinos kūrybiniame gyvenime skirta Edith Piaf dainoms: tai buvo ir viena pirmųjų muzikinių meilių, vienas pagrindinių svertų, besiformuojant jaunos dainininkės skoniui, didžioji interpretacijos meno mokykla ir itin mylimas repertuaras, prie kurio ji nuolat sugrįžta kaip prie kertinio akmens.
2009 m. solistė sudalyvavo populiariame operų ir operečių arijų TV projekte „Triumfo arka“. Tais pačiais metais sudalyvauta tarptautiniame festivalyje „Kopenhagos kultūros naktis“ bei pradėtas bendradarbiavimas su Lietuvos valstybiniu simfoniniu orkestru, tapęs tęstiniu: 2009 m. Evelina dalyvavo L. Bernsteino muzikos programoje „Mass“, 2010 m. – koncerte „Can You Feel the Love Tonight“, 2013 m. – „All That Jazz“, 2014 m. – „Meilės dainos“, 2016 m. – „Gražiausia filmų muzika“ bei „Miuziklų vakaras“, 2018 m. – Šv. Valentino dienos koncertinės programos solistė.
2010 m. dalyvavo nacionalinėje atrankoje į Eurovizijos dainų konkursą, kurioje su daina „For This I’ll Pray“ užėmė 3-ią vietą.
Tais pačiais 2010 m. Frederiko Šopeno 200-mečio proga išleista plokštelė „Chopin Jazz Inn“, įrašyta su pianistu Dmitrijumi Golovanovu, būgnininku Andriumi Kairiu ir kontrabosininku Donatu Bagursku, sudaryta iš savitai aranžuotų F. Šopeno pjesių.
2011 m. vasario 24 d. laimėjo nacionalinę Eurovizijos dainų konkurso atranką su daina „C’est Ma Vie“ ir gavo piniginį LATGA-A įsteigtą prizą – 25 tūkst. litų. Komisija jai skyrė 168 balsus, Linui Adomaičiui – 134, Rūtai Ščiogolevaitei – 118. Gegužės 10 d. dainavo I Eurovizijos pusfinalyje ir pateko į finalą. Gegužės 14 d. Eurovizijos finale iš 25-ių pretendentų užėmė 19-ą vietą. [2]
2011 m. sausio-balandžio mėn. kartu su aktoriumi Jokūbu Bareikiu dalyvavo LNK muzikiniame šou „Žvaigždžių duetai 5“, bet dėl dalyvavimo Eurovizijoje pasitraukė. 2012 m. dar sykį dalyvavo šiame projekte kartu su verslininku Edmundu Štenger-Mundžiu ir laimėjo 3-ą vietą bei bronzinį mikrofoną.
2013-ieji taip pat buvo paženklinti dalyvavimo TV projekte, šį kartą tai buvo LRT konkursas „Auksinis balsas“.
Intensyvus dalyvavimo televizijos programose periodas Evelinos buvo pasirinktas kaip kelias pasiekti savo klausytoją, atsiskleisti didesnei auditorijai ir pakviesti į savo muzikinį pasaulį publiką, kuri nebūtų jos atradusi kitu būdu.
2013 m. pasirodė albumas „Meilės istorija pagal Edith Piaf“ – tikra Evelinos vizitinė kortelė, nedidelė dalis jos mylimiausio, lemtingo jos gyvenimo dainyno.
Tačiau Edith Piaf palikimas išlieka sąlyginai nedidele kertele didžiuliame dainininkės interesų lauke. 2016 m. ji atliko partiją Alfredo Šnitkės „Fausto kantatoje“ Nacionalinėje filharmonijoje. Tais pačiais metais atliko Kastyčio motinos vaidmenį Roko Radzevičiaus ir Rimvydo Stankevičiaus roko operoje „Jūratė ir Kastytis“. Kitu nauju iššūkiu tapo jaunosios vaidmuo Algirdo Martinaičio kūrinio “Sakmė apie gyvenimą” premjeroje, vėliau paruoštos dvi teminės programos su Šv. Kristoforo kameriniu orkestru: Benjamino Gorbulskio dainų programa (drauge su operos bosu Liudu Mikalausku) ir „Dainuok man tango“.
2018 m. gegužės 26 d. Trakų Švč. Mergelės Marijos Apsilankymo bazilikoje susituokė su Giedriu Statulevičiu.


== Pasiekimai ==


== Šaltiniai ==


== Nuorodos ==
Evelina Sašenko svetainėje Last.fm
Oficiali svetainė