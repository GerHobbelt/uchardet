revision: 6444267
title: "Pasiutlig\u0117"
url: https://lt.wikipedia.org/wiki/Pasiutlig%C4%97


---

Pasiutligė (lot. rabies) – virusinė liga, pažeidžianti centrinę nervų sistemą. Žmogus šia liga užsikrečia įkandus pasiutusiam gyvuliui ir su jo seilėmis virusui patekus į žaizdą. Labai retai galima užsikrėsti seilėms patekus ant sužeistos odos ar gleivinės. Žmogui pasireiškus pasiutligės simptomams, ligos baigtis beveik visada būna mirtina. Pagrindiniai simptomai:

Agresyvumas
Bendras silpnumas
Haliucinacijos
Sutrikęs miegas
Nežymus karščiavimas
Traukuliai
Rijimo sutrikimai
Paralyžius
Sąmonės sutrikimas
Pažeistos vietos deginimas, paraudimasLiga prasideda įkandimo vietos patinimu, paraudimu, jos skausmingumu. Blogėja bendra savijauta, šiek tiek pakyla temperatūra, atsiranda nemiga, baimė. Vėliau, mėginant gerti skysčius ar pamačius vandenį, užeina skausmingi rijimo raumenų traukuliai, ligonis negali praryti seilių. Traukulius gali sukelti ir stipri šviesa, triukšmas, skersvėjis. Sutrikus sąmonei, atsiranda haliucinacijos, kalba tampa nerišli, ligonis būna agresyvus, gali įkąsti aplinkiniams. Prasidėjus paralyžiui ligonis gali mirti dėl kvėpavimo sustojimo.
Ligos inkubacinis periodas trunka nuo 10 dienų iki 1 metų, dažniausiai – po 30-60 dienų nuo įkandimo. Tai priklauso nuo įkandimo vietos, žaizdos gylio, nukentėjusiojo amžiaus ir paskiepijimo laiko. Mirštama 5-7, retesniais atvejais 10-12 parą nuo ligos pasireiškimo.
Nustatyta, kad daugiausia (85 %) pasiutligės platintojų sudaro rudosios lapės, o antrasis pagal dydį pasiutligės šaltinis yra usūriniai šunys. 


== Paplitimas ==
Pasiutligės virusas paplitęs visuose žemynuose, išskyrus Antarktidą. Tam tikrose Azijos, Afrikos, Centrinės ir Lotynų Amerikos šalyse didžiausią rūpestį žmonių sveikatai kelia naminių šunų pasiutligės atvejai.
Europoje pasiutligės iš esmės nėra. Tačiau kai kurios Rytų Europos šalys praneša apie kelis gyvūnų susirgimo atvejus ir keletą žmonių susirgimo atvejų. Tose šalyse įgyvendinamos ligos išnaikinimo ir stebėsenos programos, apimančios ir laukinių gyvūnų vakcinavimą naudojant jaukus.


== Diagnozė ==
Ligą galima įtarti remiantis klinikiniais požymiais, tačiau būtina atlikti laboratorinius tyrimus, kad diagnozė būtų patvirtinta.


== Atvejai Lietuvoje ==
Per pastaruosius 10 metų (2003–2012 m.) Lietuvoje nuo pasiutligės mirė 2 žmonės.
Šalyje paskutinis mirties atvejis nuo pasiutligės užregistruotas 2007 m., kuomet 42 metų vyrui keliaujant po Indiją įkando nežinomas šuo (Užkrečiamųjų ligų ir AIDS centro duomenys). Panevėžio apskrityje paskutinis žmogaus pasiutligės atvejis registruotas 2000 m.
Lietuvoje kasmet nuo laukinių ir naminių gyvūnų nukenčia apie 6-7 tūkst. žmonių, iš kurių 50-60 % tenka skiepyti nuo pasiutligės. Panevėžio apskrityje per pastaruosius 10 metų stebima asmenų, besikreipiančių į gydymo įstaigas dėl galimai užsikrėtusių pasiutlige gyvūnų įkandimų (apseilėjimų) mažėjimo tendencija.


== Nuorodos ==
sveikas.lt / Pasiutligė
delfi.lt / Liga, galinti vos per kelias dienas nuvaryti į kapus: užtenka mažiausio įdrėskimo Giedrė Armalytė, 2015 m. birželio 30 d.
diena.lt / Specialistai: pasiutligė – vis dar aktuali problema
sekunde.lt / Pasiutligė