revision: 6035906
title: "Moteris (\u017Eurnalas)"
url: https://lt.wikipedia.org/wiki/Moteris_(%C5%BEurnalas)


---

„Moteris“ – didžiausias Lietuvoje mėnesinis kultūros ir gyvenimo būdo žurnalas. Leidžiamas nuo 1920 m. 


== Istorija ==
Leidinys „Moteris“ pradėtas leisti 1920 m. Lietuvos katalikių moterų draugijos. Iš pradžių tai buvo keliolikos puslapių laikraštis. Vienintelis moterims skirtas leidinys visoje šalyje. Pirmoji „Moters“ redaktorė – Stefanija Paliulytė-Ladigienė. Pirmasis numeris (1920 m. rugsėjo 14 d.) išleistas 3000 egzempliorių tiražu. Šis leidinys (iš pradžių spausdintas kartą per mėnesį, o nuo 1937-ųjų – kas dvi savaites) leistas iki 1940 m., o 1952 m. atgimė kaip žurnalas „Tarybinė moteris“. Rašo apie moterų problemas visuomenėje ir šeimoje, iškilias asmenybes, sveikatą, kultūrą ir kita.Iki pat leidybos nutraukimo Antrojo pasaulinio karo metais „Moters“ redaktore buvo Magdalena Draugelytė-Galdikienė. Jos dėka šalies civilinis kodeksas pakeistas taip, kad beveik sulygino moterų ir vyrų teises. M. Draugelytės-Galdikienės pastangomis įvykusiame įvairių moterų organizacijų ir spaudos atstovų susirinkime nuspręsta, kad Motinos diena turi būti valstybinė šventė.
Iki 1989 m. Nr. 4 vadinosi „Tarybinė moteris“. Leido LKP CK leidykla, nuo 1989 m. – leidybos įmonė „Spauda“, nuo 1991 m. – leidybinė UAB „Moteris“, nuo 2005 m. – bendrovė „Ekspress leidyba“, nuo 2017 m. „GM žurnalų leidybos grupė“. 1952–1989 m. ėjo lietuvių ir lenkų kalba. Tiražas 1981 m. – 450 400 egz. lietuvių kalba ir 59 800 egz. lenkų kalba, 1989 m. – 570 500 egz. lietuvių kalba ir 42 500 egz. lenkų kalba, 1993 m. – 80 000 egz., 1997 m. – 61 000 egz., 2008 m. – 21 000 egzempliorių.
Iki 1991 m. kaip atskiras moterims skirto žurnalo priedas leistas 16 psl. „Pagrandukas“. 1992 m. išleistas priedas „Pasiskaitymai jaunamartėms“. 1993–1994 m. žurnale buvo vidinis 16 psl. priedas „Kaukutė“. Nuo 1996 m. – vidinis 16 psl. priedas „Vakaro pasiskaitymai“. Nuo 1992-ųjų, tuometės žurnalo „Moteris“ vyriausiosios redaktorės Dalios Daugirdienės iniciatyva  nuspręsta pagerbti daugiausia nusipelniusią moterį skiriant jai Metų moters titulą. 
Bendradarbiavo: Antanas Ališauskas, Algimantas Baltakis, Edita Barauskienė, Mykolė Krinickaitė-Astaškienė, Algirdas Steponavičius,


== Turinys ==
„Moters“ žurnale rašoma apie iškilias kultūros, mokslo, verslo, sporto asmenybes, madą, sveikatą, kulinariją, grožį, keliones, socialines, psichologines problemas.
Buvę žurnalo bendraautoriai – Antanas Ališauskas, Algimantas Baltakis, Edita Barauskienė, Mykolė Krinickaitė-Astaškienė, Algirdas Steponavičius ir kiti. Dabar su žurnalu bendradarbiauja rašytoja Gabija Grušaitė, menotyrininkė Aistė Paulina Virbickaitė, filosofas Kęstas Kirtiklis, iteratūrologė Jūratė Čerškutė, drabužių dizainerė Liucija Kvašytė, žurnalistai Karolis Vyšniauskas, Laisvė Radzevičienė ir kiti.


== Redaktoriai ==
Stefanija Paliulytė-Ladigienė – 1920–1921 m.
Magdalena Draugelytė-Galdikienė – 1921–1940 m.
Irena Povilavičiūtė – 1952–1965 m.
Birutė Ona Boreišienė – 1965–1985 m.
Regina Paulauskienė – 1986–1992 m.
Arūnas Marcinkevičius – 1992–1994 m.
Dalia Daugirdienė – 1994–1999 m.
Eglė Striaukienė – 2000–2005 m.
Ieva Matonienė – 2005–2006 m.
Gražina Michnevičiūtė – 2006–2018 m.
Ieva Rekštytė-Matuliauskė – 2018–2020 m.
Gitana Markovičienė – nuo 2020 m.


== Šaltiniai ==


== Nuorodos ==
Žurnalo „Moteris“ svetainė