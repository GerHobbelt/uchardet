revision: 5662099
title: "\u0160iaur\u0117s vakar\u0173 Kaukazo kalbos"
url: https://lt.wikipedia.org/wiki/%C5%A0iaur%C4%97s_vakar%C5%B3_Kaukazo_kalbos


---

Šiaurės vakarų Kaukazo kalbos, dar vadinamos abchazų-adygų kalbos (ady. Азгъэбзэ-Адыгэбзэхэр, rus. Абхазо-адыгские языки), pontinės kalbos – lingvistinė kalbų šeima, paplitusi nedidelėje teritorijoje Rusijos Šiaurės Kaukaze bei Abchazijoje (Pietų Kaukaze). Šią šeimą tesudaro 5 žinomos kalbos, kurių viena yra mirusi. Nors patogumo dėlei grupuojama su kitomis Kaukazo regiono kalbinėmis šeimomis (Šiaurės rytų Kaukazo kalbomis ir kartvelų kalbomis), šių trijų lingvistinių šeimų tarpusavio giminystė nėra įrodyta.
Kalboms būdinga ypač išvystyta priebalsių įvairovė (didesnė aptinkama tik Pietinėje Afrikoje) ir labai skurdi balsių įvairovė (daugiausia 2–3). Daiktavardžio kaitymas labai paprastas, tačiau veiksmažodis, kuris visada eina sakinio gale, turi labai daug skirtingų formų, kurios lemia visą sakinio sintaksinę struktūrą.


== Klasifikacija ==
Šiaurės vakarų Kaukazo kalbos skirstomos taip:

Abchazų-abazų kalbos: dvi labai artimos kalbos, abchazų kalba ir abazų kalba. Kai kurių lingvistų laikomos viena kalba;
Adygų (čerkesų) kalbos: išskiriami adygų ir kabardinų kalbų variantai;
Ubychų kalba – buvo naudojama Krasnodaro krašto pietinėje dalyje. Mirė 1992 m.


== Nuorodos ==
Ethnologue informacija