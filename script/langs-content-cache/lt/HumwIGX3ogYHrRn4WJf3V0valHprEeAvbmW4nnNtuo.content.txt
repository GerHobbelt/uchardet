revision: 6995097
title: Vilniaus Lietuvos Rytas
url: https://lt.wikipedia.org/wiki/Vilniaus_Rytas


---

BC Rytas – Vilniaus krepšinio klubas, rungtyniaujantis Lietuvos krepšinio lygoje ir ULEB Europos taurėje. Įkurtas 1997 m., nustojus egzistuoti ilgamečiam Vilniaus reprezentaciniam klubui Vilniaus „Statybai“. Klubas yra daugkartinis LKL ir BBL čempionas, 2 kartus iškovojęs Europos taurę. Krepšinio klubas priklauso šešiems dalininkams: Vilniaus miesto savivaldybei, klubo valdybos pirmininkui Dariui Gudeliui, Sostinės krepšinio mokyklai, advokatui Olegui Šibkovui, VšĮ „Perlas“ ir UAB „Norvelita“. 


== Istorija ==


=== Statyba ===
Nuo 1964 m. iki 1997 m. klubas vadinosi Statyba. Jame žaidė vėliau treneriais tapę Jonas Kazlauskas, Rimas Girskis, komandai sėkmingai vadovo Rimantas Endrijaitis, 1979 m. Sovietų Sąjungos čempionate iškovojęs trečiąją vietą. Po trejų metų prie komandos prisijungė Šarūnas Marčiulionis, o 1987 m. – 16-metis Artūras Karnišovas.


=== 1997 / 1998 m. ===
Statybos klubą nusipirko Lietuvos dienraštis „Lietuvos rytas“. LKL atsirado Lietuvos ryto pavadinimas, o iki tol egzistavusi „Statyba“ pervadinta laikinu pavadinimu „Statyba Lietuvos rytas“. Debiutiniame LKL sezone užimta 3 vieta bei laimėta LKF taurė.


=== 1998 / 1999 m. ===
Komanda sustiprėjo tiek, kad nukeliavo iki LKL finalo, kuriame susikovė su dominuojančiu Kauno „Žalgiriu“. Pirmoje tarpusavio finalo serijoje nusileido Kauno ekipai 0–3. Pirmą kartą tapo LKL vicečempionais. „Lietuvos ryte“ ir LKL vienintelį sezoną sužaidė Šarūnas Jasikevičius, vėliau tapęs legionieriumi (į komandą trumpam grįžęs 2010–2011 m. sezono viduryje).


=== 1999 / 2000 m. ===
Pirmą kartą iškovotas LKL čempionų titulas. Finalo serijoje nugalėtas Kauno „Žalgiris“ (3–1), nutrauktas Kauno ekipos dominavimas LKL. Klubas pradėjo aktyviai dalyvauti tarptautiniuose turnyruose. Tapo naujai įkurtos Šiaurės Europos krepšinio lygos (NEBL) vicečempionu. Taip pat pasiektas Saportos taurės pusfinalis, kuriame po dvejų varžybų nusileista Bolonijos „Kinder“ (namie laimėta 70–60, tačiau svečiuose pralaimėta 71–83).
Tuometinę komandą sudarė pagrindiniai vedliai Ramūnas Šiškauskas, Andrius Giedraitis ir Ericas Elliottas bei dar jauni Arvydas Macijauskas ir Robertas Javtokas. Komandai vadovavo Jonas Kazlauskas.


=== 2000 / 2001 m. ===

Trumpą laiką gyvavusioje Suprolygoje užimta 7-a vieta grupėje, aštuntfinalio etape nusileista Stambulo „Efes Pilsen“ klubui. NEBL iškovota 3-ia vieta. Klubas tapo LKL vicečempionu, atkaklioje finalo serijoje nusileidęs Kauno „Žalgiriui“ 2–3.


=== 2001 / 2002 m. ===
Iškovotas antras LKL čempionų titulas, finalo serijoje įveikus Kauno „Žalgirį“ 4–3. Komanda pasiekė pergalę ir tarptautiniame NEBL turnyre (paskutiniame lygos sezone) (nugalėta Permės „Ural Great“. Klubas dalyvavo R. Saportos taurėje, užėmė 1 vietą grupėje, tačiau ketvirtfinalyje pralaimėjo Jeruzalės „Hapoel“.


=== 2002 / 2003 m. ===
FIBA čempionų taurės turnyre užimta 2 vieta grupėje. Klubas tapo LKL vicečempionais (finalo serijoje pralaimėjo Kauno „Žalgiriui“ rezultatu 2–4).


=== 2003 / 2004 m. ===
ULEB taurės turnyre iškovota 1 vieta grupėje, tačiau ketvirtfinalyje pralaimėta Jeruzalės „Hapoel“. Komanda tapo LKL vicečempione, finalo serijoje nusileista Kauno „Žalgiriui“ 0–4.


=== 2004 / 2005 m. ===

ULEB taurėje užimta pirma vieta grupėje, o vėliau laimėta ir pati taurė, finale įveikus Kozanio „Makedonikos“ (Graikija). Taip komanda pateko į Eurolygą. Tapta BBL vicečempionu, pralaimėjus Kauno „Žalgirui“. Taip pat tapta LKL vicečempionu, finalo serijoje nusileidus Kauno „Žalgiriui“ 0–4.


=== 2005 / 2006 m. ===
Trečią kartą tapta LKL čempionu, finalo serijoje 4–0 įveikus Kauno „Žalgirį“. Taip pat tapta BBL čempionu, finale įveikus tą patį Kauno „Žalgirį“. Debiutuota Eurolygoje ir patekta į Europos stipriausių komandų 16-ką, grupėje iškovojus 2-ą vietą grupėje su 9 pergalėmis. Vėliau užimta 3 vietą tarp 4 klubų savo grupėje (dukart įveiktas Tel Avivo „Maccabi“ – praeitų metų Eurolygos čempionas).


=== 2006 / 2007 m. ===
Užimta pirma vieta ULEB taurės grupėje, o vėliau nukeliauta iki finalo, kuriame pralaimėta Madrido „Real“. Nors turnyre komanda užėmė antrą vietą, vis tiek iškovojo kelialapį į Eurolygą, nes „Real“ iškopė į Ispanijos pirmenybių finalą ir pasinaudojo vienu iš keturių kelialapių, skirtų šiai šaliai. Tapta BBL čempionais. Tapta LKF taurės vicečempionais, finale nusileidus Kauno „Žalgiriui“. LKL reguliariajame sezone užimta antroji vieta, o finalo serijoje nusileista „Žalgiriui“ 2–4.


=== 2007 / 2008 m. ===
Antrame Eurolygos sezone komanda užėmė pirmą vietą grupėje. Klubas iškovojo 11 pergalių iš 14 žaistų rungtynių, pasiekdamas geriausią Lietuvos klubų rezultatą Eurolygos pogrupio varžybose. „Top-16“ etape vilniečiai užėmė trečiąją vietą E grupėje bei 2 pergalėmis nepateko į ketvirtfinalį. Tapo LKF, BBL ir LKL turnyrų vicečempionais, finaluose nusileidę Kauno „Žalgiriui“.


=== 2008 / 2009 m. ===

Sezonas pradėtas su 12 mln. litų biudžetu. Sezoną pradžioje treniravusį Antaną Sireiką pakeitė Rimas Kurtinaitis. Sezono pradžioje tapo nugalėtoju pirmą kartą surengtame BBL turnyre laimėti Prezidentų taurei (vėliau pervadintame į BBL taurę), pusfinalyje įveikė Kauno „Žalgirį“, o finale – Rygos „Barons“. 2008 spalį Eurolygai pasiūlius komanda sužaidė istorines rungtynes su NBA Oklendo „Golden State Warriors“ komanda.
Antrasis sezono iškovotas trofėjus – LKF taurė. Ją komanda laimėjo pusfinalyje nugalėjusi „Šiaulius“, o finale – „Žalgirį“ 84–82.Antrą kartą tapta ULEB taurės čempionu, finale įveikus Maskvos „Chimki“ klubą (kurio biudžetą sudarė 35 milijonai eurų) 80:74 ir patekta į ateinantį Eurolygos sezoną.
BBL pusfinalyje įveiktas Rygos „ASK“, o finale sutriuškino Kauno Žalgirį 97:74 (didžiausiu skirtumu per BBL finalų istoriją). „Lietuvos ryto“ žaidėjas Chuckas Eidsonas tapo naudingiausiu finalo žaidėju (41 taškas, 8 atkovoti kamuoliai ir 8 rezultatyvūs perdavimai). LKL finalo serijos antrosiose rungtynėse pasiekė LKL finalo serijų didžiausio skirtumo rekordą, Kauno „Žalgirį“ įveikęs 42 taškų skirtumu (100–58). LKL finalas laimėtas 4–1 ir ketvirtą kartą tapta LKL čempionais. Laimėti visi sezono turnyrai (5 titulus), kuriuose dalyvavo.


=== 2009 / 2010 m. ===

Dėl ekonominės krizės klubo biudžetas sumažėjo perpus ir siekė 6 mln. litų. Po praėjusio sėkmingo sezono klubas turėjo atsisveikinti su trimis startinio penketo žaidėjais – Marijonu Petravičiumi, Chucku Eidsonu ir Mindaugu Lukauskiu. BBL taurės finale nusileista Kauno „Žalgiriui“. Įžaidėjas Bojanas Popovičius pripažintas naudingiausiu Eurolygos spalio mėnesio žaidėju. Pirmas Eurolygos ratas pabaigtas turint 3 pergales iš 5 galimų.
BBL finale nusileista Kauno „Žalgiriui“, tačiau laimėta LKF taurė bei LKL čempionatas, po atkaklios kovos įveikus „Žalgirį“ 4–3. Naudingiausiu LKL finalo serijos žaidėju tapo Martynas Gecevičius.


=== 2010 / 2011 m. ===
Komanda sezoną pradėjo pasikeitusia sudėtimi bei nauju treneriu kroatu Draženu Anzulovičiumi. Tačiau jau sezono pradžioje treneris nepateisino vilčių, komandai patyrus kelis pralaimėjimus (vienas iš jų – BBL taurės finale), ir buvo atleistas. Lapkričio viduryje su komanda kontraktą pasirašė buvęs Lietuvos vyrų krepšinio rinktinės įžaidėjas Šarūnas Jasikevičius, lapkričio 17 d. sužaidęs debiutines rungtynes su Zagrebo „Cibonos“ klubu (Eurolyga). Reguliarųjį Eurolygos sezoną komanda baigė su 4 pergalėmis iš 10 ir, grupėje užėmusi ketvirtąją vietą, pateko į „Top-16“ etapą. Pasibaigus reguliariajam sezonui, komandą paliko Š. Jasikevičius, tačiau prisijungė kitas rinktinės žaidėjas Simas Jasaitis. „Top-16“ etape vilniečiai užėmė trečiąją vietą savo grupėje ir baigė kovą Eurolygoje. Neiškovotas nė vienas trofėjus – BBL pusfinalyje pralaimėta Rygos „VEF“, o LKF bei LKL finaluose pralaimėta Kauno „Žalgiriui“ (1–4).


== Turnyrai ==
Praeityje „Lietuvos rytas“ yra dalyvavęs šiuose dabar nebeorganizuojamuose turnyruose ir lygose:

Suprolyga
FIBA čempionų taurė
NEBL – Šiaurės Europos krepšinio lyga
Saportos taurė


== Komandos sudėtis ==


== Klubo pasiekimai ==

| * Klubas rungtyniavo FIBA organizuotoje Suprolygoje; 
| ** Turnyras tuomet vadinosi Fiba Europos čempionų taurė (trečia pagal pajėgumą Europos lyga);


== Vyriausieji treneriai ==
Šiame sąraše pateikiami visi Vilniaus „Ryto“ vyriausieji treneriai:


== Garsesni praeityje žaidę žaidėjai ==


== Šaltiniai ==


== Nuorodos ==
Oficiali svetainė
„EUROBASKET“ įrašas apie klubą Archyvuota kopija 2007-03-12 iš Wayback Machine projekto. (angl. k.)
„Rytą“ palieka Dainius Adomaitis
Naujasis „Ryto“ Treneris Donaldas Kairys