revision: 6297350
title: Madisonas (Viskonsinas)
url: https://lt.wikipedia.org/wiki/Madisonas_(Viskonsinas)


---

Madisonas (angl. Madison) – miestas JAV, Viskonsino valstijos sostinė, Deino apygardos centras. 2010 m. duomenimis mieste gyvena 233 209 gyventojai. Remiantis šiais duomenimis, Madisonas yra antras pagal gyventojų skaičių Viskonsino miestas po Milvokio bei 81-as pagal gyventojų skaičių JAV miestas. Svarbus transporto centras – veikia oro uostas, plentai ir greitieji geležinkeliai jungia su Milvokiu, Čikaga. Elektrotechnikos, radioelektronikos, medienos, maisto pramonė. Veikia keli muziejai, teatrai, observatorija, simfoninis orkestras, tyrimų ir bandymų laboratorijos. Labai svarbus JAV švietimo centras. Zoologijos ir botanikos sodai. Dėl aplink miestą telkšančių ežerų, Madisonas neretai vadinamas „Keturių ežerų miestu“.


== Istorija ==
Miestas pradėtas kurti 1836 m. ir buvo iškart pavadintas tais metais mirusio ketvirtojo JAV prezidento Dž. Madisono garbei. Po metų pradėta Viskonsino sostinės pirmojo kapitolijaus statyba. 1848 m. įkurtas Viskonsino-Madisono universitetas. Miesto plėtrą paskatino 1854 m. nutiestas geležinkelis. Dabartinis valstijos kapitolijus buvo baigtas statyti 1917 m.


== Lietuviai ==
Pirmieji lietuviai Madisone apsigyveno po Antrojo pasaulinio karo. Kai kurie jų studijavo ir dirbo Viskonsino universitete. Jame ispanų literatūrą dėstė Birutė Ciplijauskaitė, sociologiją ir antropologiją Vytautas Kavolis, lietuvių kalbą Violeta Kelertienė. Vietos lietuvių liaudies šokių kolektyvas dalyvauja JAV ir Kanadoje rengiamose Tautinių šokių šventėse, Dainų šventėse, kituose renginiuose. XXI a. pr. mieste ir jo apylinkėse gyveno apie 50 lietuvių.


== Šaltiniai ==


== Nuorodos ==
Oficialus miesto tinklalapis