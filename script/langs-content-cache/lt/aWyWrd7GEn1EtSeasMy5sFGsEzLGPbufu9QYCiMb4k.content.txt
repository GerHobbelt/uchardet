revision: 6194005
title: "Juodgirio II \u0105\u017Euolas"
url: https://lt.wikipedia.org/wiki/Antinink%C5%B3_%C4%85%C5%BEuolas


---

Antininkų ąžuolas – išskirtinis ąžuolas, valstybės saugomas Šilalės rajono savivaldybėje, Bijotų seniūnijoje, augantis Antininkų ir Košių kaimų paribyje, 2,5 km į šiaurės rytus nuo Žemaičių plento. Medis žaliuoja atokiai nuo sodybų, prie miško, šiauriniame Juodgirio pakraštyje. Įrašytas į saugomų gamtos paveldo objektų sąrašą.

Į ąžuolo pusę veda lauko kelias, atsišakojantis nuo Košių pagrindinės gatvės (kelio Bijotai–Kražiai). Paminklinis medis pasiekiamas už riboženklio „Košiai“ Kražių pusėje pasukus į rytus, į laukus. Pavažiavus apie 0,8 km, nusileidus į pakalnę, einama apie 350 m į dešinę per elektriniais piemenimis užtvertas ganyklas, melioracijos griovį iki pamiškės, kur iš toliau matomas ąžuolas.
Ąžuolo aukštis – 25 m, apimtis – 5,9 m, medžio rūšis – paprastasis ąžuolas (Quercus robur L.). Kamienas nuo miško pusės netekęs vienos didelės atšakos, atsivėrusi nemaža drevė, galinti sutalpinti kelis žmones. Ne kartą paveiktas žaibo iškrovos. Nuo kamieno slenka atšokusi žievė.


== Istorija ==
Pasakojama, jog kadaise Antininkuose buvo apsistojusi švedų kariuomenė. Medis jau tuo metu buvęs didelis, ir kariai ant jo kabinę savo kalavijus. Apylinkėse yra Antininkų kapinynas, vadinamas Kapinukais.
Paminklinį medį 1960 m. paskelbė saugomu Lietuvos TSR Gamtos apsaugos komitetas.


== Taip pat skaitykite ==
Juodgirio I ąžuolas
Juodgirio II ąžuolas


== Šaltiniai ==