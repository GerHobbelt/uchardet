revision: 6830301
title: Lygudai
url: https://lt.wikipedia.org/wiki/Lygudai


---

Lygudai – kaimas Šiaulių rajono savivaldybės šiaurinėje dalyje, 17 km į šiaurės vakarus nuo Šiaulių, prie kelio  4002  Kužiai–Verbūnai–Gruzdžiai , tarp Gulbino ir Šilelio miškų. Kaimo šiaurinėje dalyje užtvenkta Kūra, suformuotas Lygudų tvenkinys. Kaime yra Lygudų girininkija.


== Istorija ==
Į šiaurę nuo kaimo buvusi senovės gyvenvietė. Kaimo šiaurės rytų dalyje, 80 m į pietus nuo kelių Gruzdžiai–Kužiai ir į Žiogus kryžkelės, į rytus nuo Žiogų kelio į kelią Gruzdžiai–Kužiai yra Lygudų senosios kapinės (kultūros paminklo MC kodas 4612).
Lietuvos Didžiosios kunigaikštijos laikais kaimo žemės priklausė Šiaulių ekonomijai. 1649 m. kaimas priklausė Biržių ir Paliesių vaitijai. Nuo 1791 m. kaimas priklausė Šiaulių valsčiui, nuo 1863 m. – Gruzdžių valsčiaus Verbūnų seniūnijai, 1918–1932 m. – Šiaulių apskrities Gruzdžių valsčiaus Lygudų seniūnijos centras, nuo 1932 m. – Gruzdžių seniūnijos, nuo 1950 m. – Šiaulių rajono Gruzdžių apylinkės kaimas. 1948 m. birželio 10 d. įkurtas kolūkis „Tarybinė aušra“. 1950 m. rugpjūčio 18 d, prie jo prijungtas Žiogų kolūkis. 1975 m. sausio 28 d. kolūkis prisijungė prie Gruzdžių apylinkės kolūkio „Gegužės devintoji“.


== Gyventojai ==
1923 m. surašymo metu kaime buvo 43 ūkiai.


=== Žymūs žmonės ===
1950 m. gimė poetė Genovaitė Žibikienė.
1924 m. gimė istorikas, kraštotyrininkas, humanitarinių mokslų daktaras, docentas Kazys Varašinskas.


== Šaltiniai ==