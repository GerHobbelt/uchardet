revision: 6829564
title: "Popie\u017Eius Benediktas XVI"
url: https://lt.wikipedia.org/wiki/Benediktas_XVI


---

Benediktas XVI (lot. Benedictus PP. XVI;  1927 m. balandžio 16 d. – 2022 m. gruodžio 31 d.) – popiežius, 265-asis Katalikų Bažnyčios vadovas, taip pat Vatikano vadovas, 8-asis vokiškos kilmės popiežius. Tikroji pavardė – Jozefas Aloizas Racingeris (Joseph Alois Ratzinger). 2005 m. balandžio 19 d. išrinktas popiežiumi, formaliai savo tarnystę pradėjo eiti 2005 m. balandžio 24 d. 2013 m. vasario 11 d. Vatikano atstovai paskelbė apie Benedikto XVI sprendimą pasitraukti iš pareigų 2013 m. vasario 28 d. Sprendimą Benediktas XVI motyvavo senyvu amžiumi ir silpna sveikata.


== Biografija ==
Gimė Bavarijos Marktlio prie Ino upės (Marktl am Inn) miestelyje, Vokietijoje. Jo tėvas buvo policijos karininkas, turėjęs 1937 m. atsistatydinti ir kelis kartus kraustytis į kitas vietas dėl priešiškų naciams pažiūrų. Tačiau, kai kurių istorikų teigimu, priešiškas nacizmui asmuo niekaip nebūtų galėjęs tarnauti hitlerinės Vokietijos policijoje.
1941 m. keturiolikmetis Racingeris įstojo į Hitlerio Jaunimo (Hitlerjugend) organizaciją (tai buvo privaloma pagal įstatymus), tačiau jaunuolis nebuvo entuziastingas narys, nesilankė susirinkimuose. 1943 m. paimtas į priešlėktuvinės gynybos dalinius, vėliau išsiųstas į pėstininkų apmokymus ir paskirtas tarnauti prie Vengrijos sienos, prieštankinės gynybos daliniuose.
Pervestas atgal į Bavariją, Racingeris dezertyravo likus vos kelioms dienoms prieš hitlerininkų pasidavimą. Grįžęs į Traunšteiną, buvo 6 savaites kalinamas sąjungininkų belaisvių stovykloje.
Po karo su broliu Georgu įstojo į katalikų seminariją, o 1951 m. birželio 29 d. abu įšventinti į kunigus. 1957 m. gavo teologijos daktaro laipsnį, o 1958 m. tapo Freizingo koledžo dėstytoju. Nuo 1959 iki 1963 m. dėstė Bonos universitete, vėliau persikėlė į Miunsterio universitetą.
Antrajame Vatikano Susirinkime (1962–1965 m.) Racingeris buvo vienas pagrindinių teologijos ekspertas. 1977 m. tapo Miuncheno arkivyskupu, o 1981 m. popiežius Jonas Paulius II paskyrė jį buvusios Inkvizicijos (dabar – Tikėjimo doktrinos kongregacijos) prefektu.
1989 m. kardinolas Jozefas Aloizas Racingeris Miunchene apdovanotas humoristo Karlo Valentino vardu pavadintu ordinu.
Nors Benediktas XVI buvo vokietis, tačiau laisvai kalbėjo itališkai, prancūziškai, ispaniškai, portugališkai ir lotyniškai. Jis taip pat skaitė senąja graikų ir biblijine hebrajų kalbomis.
2013 m. vasario 11 d. Vatikanas išplatino netikėtą žinią, kad popiežius Benediktas XVI 2013 m. vasario 28 d. ketina atsistatydinti.
Mirė po sunkios ligos 2022 m. gruodžio 31 d., būdamas 95-erių.


== Seksualinio vaikų išnaudojimo skandalai ==
2005 metais žiniasklaida teigė, esą 2001 metais tuometinio kardinolo Racingerio vadovaujama Tikėjimo doktrinos kongregacija išsiuntinėjo visiems katalikų vyskupams laišką, kuriame tarp kitų dalykų buvo nurodoma laikyti paslaptyje visus žinomus faktus apie dvasininkų vykdytą seksualinį vaikų išnaudojimą, perduodant šią informaciją tiesiogiai Racingerio biurui bei grasinant ekskomunikacija už tokių faktų atskleidimą, įskaitant jų perdavimą teisėsaugos organams.
Popiežius yra viešai atsiprašęs žmonių, tapusių kunigų pedofilų aukomis.


== Pažiūros ==
Popiežius Benediktas XVI buvo laikomas konservatyvių pažiūrų, griežtu Katalikų bažnyčios tradicijų rėmėju. Jis buvo atvirai pasisakęs prieš homoseksualumą, tos pačios lyties santuokas, eutanaziją, abortus, klonavimą, prezervatyvus bei moteris kuniges.


== Šaltiniai ==
Vikicitatos