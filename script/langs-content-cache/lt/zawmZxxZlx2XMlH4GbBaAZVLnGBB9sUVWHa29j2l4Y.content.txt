revision: 6160139
title: "Antanas Lip\u0161ys"
url: https://lt.wikipedia.org/wiki/Antanas_Lip%C5%A1ys


---

Antanas Lipšys (vok. Hans Lipschis) (g. 1919 m. lapkričio 7 d. Kretingoje) – esesininkas, Aušvico koncentracijos stovyklos sargybinis, kaltinamas dalyvaujant stovykloje kalintų žmonių žudynėse.


== Biografija ==
Gimė 1919 m. lapkričio 7 d. Kretingoje, protestantų šeimoje. 1943 m. gavo Vokietijos pilietybę kaip „etninis vokietis“. Vokietijos valstybiniame archyve ir Lenkijos saugumo tarnybų archyvuose rasti dokumentai, rodo, jog A. Lipšys iš pradžių tarnavo kaip paprastas esesininkas, o vėliau kaip SS koncentracijos stovyklų prižiūrėtojų vieno iš padalinių vadovas. Badeno Viurtembergo žemės prokurorų teigimu A. Lipšys tarnavo stovykloje nuo 1941 m. rudens iki 1945 metų, kai stovykla buvo uždaryta.
1956 m. iš Vokietijos persikėlė į JAV ir 26 metus gyveno Čikagoje, tačiau JAV teisėsaugininkai išsiaiškino, kad įvažiuodamas į JAV jis nutylėjo apie savo praeitį SS dalinyje. JAV teismas priėmė sprendimą išsiųsti jį iš šalies. 1983 m. išvyko iš Amerikos ir beveik 30 metų gyveno Vokietijoje, Badeno Viurtembergo žemės Aleno mieste.
2013 m. gegužės mėnesį A. Lipšys buvo areštuotas Vokietijos policijos ir jam pateikti kaltinimai dėl galimo dalyvavimo žudant Aušvico koncentracijos stovyklos kalinius, tačiau kaltinamasis teisėsaugininkams teigė, jog okupuotoje Lenkijoje įrengtoje stovykloje dirbęs virėju, ne sargybiniu. Simono Wiesenthalio centras 2013 m. pranešime nurodo jį ketvirtuoju iš labiausiai ieškomų nacių, kur teigiama, kad jis tarnavo dalinyje „SS-Totenkopf Sturmbann“ (Mirties batalione) Aušvice nuo 1941 iki 1945 metų ir „dalyvavo masiniame nekaltų civilių žudyme bei persekiojime, pirmiausia, žydų“. 2013 m. A. Lipšys buvo vienas iš 50 dar tebegyvenančių Aušvico stovyklos tarnautojų, kurių karo metų veiklą tiria Vokietijos teisėsauga.


== Nuorodos ==
Former Auschwitz Nazi guard Hans Lipschis found in Germany (ang.);
„Lipschis langer Weg von Litauen nach Auschwitz“ (vok.).


== Šaltiniai ==