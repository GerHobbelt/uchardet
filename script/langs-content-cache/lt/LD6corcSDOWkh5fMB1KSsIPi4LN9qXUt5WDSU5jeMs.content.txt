revision: 6919911
title: Druskonis
url: https://lt.wikipedia.org/wiki/Druskonis


---

Druskonis –ledyninės kilmės ežeras pietų Lietuvoje, Druskininkų savivaldybėje, Druskininkuose, į pietus nuo miesto centro. Ilgis iš šiaurės vakarų į pietryčius 0,42 km, plotis iki 0,31 km. Altitudė 88,1 m. Krantai neaukšti, sausi.
Druskonio ežeras – svarbus turistinis miesto objektas. Šiauriniame jo krante stovi „Linksmoji Vila“, pakrantėmis driekiasi pėsčiųjų takeliai, stovi skulptūros, auga Vijūnėlės parkas, kiek toliau į pietus yra senosios Druskininkų kapinės. Įrengtas fontanas. Vandens pramogos (vandens dviračiai, valtys).
Ežeras nenutekantis, priklauso Vijūnėlės upelio baseinui (Nemuno intakas).
Dėl užpelkėjimo ir užterštumo skleidė itin stiprų tvaiką, tad miesto valdžia nusprendė jį išvalyti. Vandens gylis tada tesiekė apie pusantro metro, todėl yra pagilintas iki 4 m. Atliekant darbus dumble rasti slapti Antrojo pasaulinio karo laikų vokiečių žemėlapiai, kuriuose išdėstyti žvalgybiniai Gardino srities (Baltarusija) objektai.


== Pavadinimas ==
Seniau ežeras vietinių gyventoju vadintas tiesiog Ežeru, Ežerėliu. XIX a. rusiškuose planuose įvardijamas Druskininkų ežeru. Vėliau lenkiškuose šaltiniuose rašoma Druskonie. Prieš nusistovint lietuviškam pavadinimui Druskonis, ežeras dar vadintas Druskone arba Druskonių ežeru.


== Šaltiniai ==