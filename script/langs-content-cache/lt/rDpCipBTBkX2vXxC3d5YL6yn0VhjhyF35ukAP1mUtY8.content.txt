revision: 6932428
title: Alan Alexander Milne
url: https://lt.wikipedia.org/wiki/Alan_Alexander_Milne


---

Alanas Aleksanderis Milnas arba tiesiog A. A. Milnas (Alan Alexander Milne, 1882 m. sausio 18 d. – 1956 m. sausio 31 d.) – Anglijos rašytojas, humoristas. Labiausiai pagarsėjęs dėl sukurto vaikų literatūros personažo Mikės Pūkuotuko.


== Biografija ==
Mokėsi tėvo įkurtoje privačioje mokykloje, 1889–1890 m. jį mokė Herbertas Velsas. Vėliau lankė Londono Vestminsterio mokyklą, Kembridžo Švč. Trejybės koledžą, kur studijavo matematiką. Dar mokydamasis koledže rašė žurnalui Granta. 1903 m. baigęs studijas grįžo į Londoną ir vertėsi laisvai samdomo rašytojo veikla. 1906–1914 m. rašė satyros žurnalui Punch, buvo vienas jo redaktorių.
1913 m. vedė Dorotę Salinkūr, su kuria 1920 m. susilaukė sūnaus Kristoferio Robino.
1915 m., nors būdamas pacifistas, dalyvavo Pirmajame pasauliniame kare kaip signalinis pareigūnas. Tarnavo Prancūzijoje, tačiau greitai apsirgo ir išsiųstas namo.

Antrojo pasaulinio karo metais buvo Britanijos sargybos kapitonu. Vėliau pasitraukė gyventi į užmiestį, o 1952 m. insulto ir operacijos liko invalidu.


== Kūryba ==
A. A. Milnas išgarsėjo salonine komedija „Ponas Pimas šauna pro šalį“ (Mr. Pimm Passes By, 1919 m.), kurioje aprašomi painūs vienos šeimos santykiai. Vėliau rašė kitas, daugiausia humoristinio pobūdžio pjeses: „Pamotė“ (The Stepmother, 1920 m.), „Tiesa apie Bleidus“ (The Truth about Blayds, 1921 m.), „Doverio kelias“ (The Dover Road, 1921 m.), „Duok man vakarykštę dieną“ (Give Me Yesterday, 1923 m.), „Džentelmeno su šlepetėmis portretas“ (Portrait of a Gentleman in Slippers, 1926 m.), „Maiklas ir Merė“ (Michael and Mary, 1930 m.), „Kitų žmonių gyvenimai“ (Other People’s Lives, 1933 m.), „Panelė Elizabeta Benet“ (Miss Elizabeth Bennett, 1936 m.), „Bjaurusis ančiukas“ (The Ugly Duckling, 1941 m.).
Taip pat parašė detektyvinį romaną „Raudonojo namo paslaptis“ (The Red House Mystery, 1922 m.), vaikų poezijos rinkinius „Kai mes buvome maži“ (When We Were Very Young, 1924 m., liet. 2005 m.), „Dabar esame šešiese“ (Now We Are Six, 1927 m.). 1926 m. autorius parašė jį labiausiai išgarsinusį kūrinį – „Mikė Pūkuotukas“ (Winnie‑the‑Pooh, liet. 1958 ir 2008 m.), o vėliau – ir tęsinį „Mikės Pūkuotuko trobelė“ (The House at Pooh Corner, 1928 m., liet. 1962 ir 2008 m.).
Vėliau A. A. Milnas dar parašė atsiminimų knygą „Dabar per vėlu“ (It’s Too Late Now, 1938 m.) bei filosofinę poemą „Normanų bažnyčia“ (The Normand Church, 1948 m.).


== Šaltiniai ==