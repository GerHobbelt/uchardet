revision: 6030783
title: "Paprastoji jona\u017Eol\u0117"
url: https://lt.wikipedia.org/wiki/Paprastoji_jona%C5%BEol%C4%97


---

Paprastoji jonažolė (Hypericum perforatum) - daugiametis žolinis augalas, priklausantis jonažolinių (Hypericaceae) šeimos jonažolių (Hypericum) genčiai.
Užauga iki metro aukščio. Stiebas stačias, viršutinėje dalyje šakotas; lapai priešiniai, ovalūs, lygiais kraštais; žiedai geltoni, susitelkę į šluoteles. Vaisius - dėžutė. Auga pievose, sausuose retuose miškuose, šlaituose, pagrioviuose. Mėgsta saulėtas sausas vietas. Žydi ir vaisius brandina visą vasarą.       
Jonažolė turi daug biologiškai aktyvių medžiagų: vitaminų C, E, P, karotino, dažinių rauginių medžiagų, mikroelementų.


== Alternatyvioji medicina ==

Vaistinė žaliava - stiebų viršūnėlės su žiedais ir lapeliais, kurie pjaunami žydėjimo metu. Žmonės jonažolę vadina „vaistu nuo 99 ligų“. Negalima vartoti būnant saulėje, nes gali atsirasti alerginiai odos pažeidimai.
Dažniausiai vartojama dezinfekcijai kaip priešuždegiminė, surišančioji, reguliuojanti medžiagų apykaitą priemonė. Vartojama esant inkstų uždegimams, akmenligei, virškinamojo trakto veiklai reguliuoti, kvėpavimo takų ligoms gydyti. Mažina kraujagyslių pralaidumą.
Išoriškai vartojama žaizdas gydanti, regeneraciją skatinanti priemonė. Nuoviru plaunamos pūlingos žaizdos, flegmonos, abscesai. Sergant stomatitu, skalaujama burnos ertmė.
Jonažolė šiek tiek mažina depresiją, baimę. Vartojama nerviniams ir su didele baime susijusiems kvėpavimo sutrikimams gydyti. Vienai antpilo porcijai reikia 1-2 arbatinių šaukštelių žolės. Gerti 2-3 kartus per dieną kelias savaites.


== Šaltiniai ==