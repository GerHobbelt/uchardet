revision: 6452016
title: Kiauliena
url: https://lt.wikipedia.org/wiki/Kiauliena


---

Kiauliena – kiaulės (Sus domestica) mėsa. Kiauliena yra viena iš labiausiai naudojamų mėsos rūšių pasaulyje, o prijaukintų kiaulių egzistavimo įrodymai siekia 5000 m. pr. m. e.Kiauliena valgoma įvairiai paruošta: virta, kepta, rūkyta, sūdyta. Iš kiaulienos gaminamos dešros, karbonadai bei daug kitų mėsiškų maisto patiekalų.
Islamo ir judaizmo religijos kiaulieną valgyti draudžia.


== Istorija ==

Manoma, kad naminės kiaulės atsirado maždaug 5000 m. pr. m. e. Kinijoje arba Artimuosiuose Rytuose iš prijaukintų laukinių šernų. Jų prisitaikymas prie įvairių sąlygų ir buvimas visaėdžiais leido šiuos gyvūnus prijaukinti daug lengviau ir anksčiau, nei daugumą kitų (pvz., galvijus). Kiaulės daugiausiai būdavo naudojamos maistui, bet naudodavo ir jų odą (batams, skydams, diržams ir kt.), kaulus (ginklų gamybai). Taip pat kiaulės dėl geros savo uoslės naudojamos triufelių paieškai. Kadangi paprastai ėda žmonių atliekas, tam tikra prasme padėdavo palaikyti gyvenvietes švaresnėmis.
Iki XX a. kiauliena Europoje ir Šiaurės Amerikoje tradiciškai būdavo rudens valgis. Pavasarį ir vasarą paršiukai, kaip ir dauguma kitų naminių maistui auginamų gyvūnų, augdavo ir penėdavosi, o rudenį būdavo skerdžiami. Dėl šios priežasties daug kur su kiauliena (bei kita naminių gyvūnų mėsa, ypač žąsiena) būdavo valgomi ir obuoliai, taip pat renkami vasaros pabaigoje ir rudenį. Nuo XX a., kiaules pradėjus auginti masiškai ir pasikeitus jų auginimo būdams, kiauliena tapo prieinama ištisus metus.


== Vartojimas ==
Kiauliena yra viena iš labiausiai naudojamų mėsos rūšių pasaulyje, iš jos vidutiniškai gaunama apie 38 % per dieną iš mėsos gaunamų baltymų. Tačiau kiaulienos vartojimas skirtingose vietose labai skiriasi, labiausiai ji valgoma vakarietiškoje civilizacijoje, o islamiškose šalyse draudžiama visai.
2006 m. kiaulienos visame pasaulyje buvo suvartota beveik šimtas milijonų tonų.Dėl didėjančios urbanizacijos kiaulienos vartojimas ypač sparčiai auga Kinijoje, kur nuo 2002 m. iki 2006 m. padidėjo 20 %. Kiauliena yra populiarus ingredientas kinų virtuvėje.


== Produkcija ==


== Nuorodos ir šaltiniai ==