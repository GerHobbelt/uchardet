revision: 6884653
title: "Ro\u010Di\u0161k\u0117s piliakalnis"
url: https://lt.wikipedia.org/wiki/Ro%C4%8Di%C5%A1k%C4%97s_piliakalnis


---

Ročiškės piliakalnis, žinomas ir Račkiškių vardu (arba Aukštuonos kalnas) – piliakalnis Raseinių rajono savivaldybės teritorijoje, į pietvakarius nuo Ročiškės, Betygalos seniūnija. Pasiekiamas iš plento Ariogala – Betygala, pravažiavus Kirkšnovę, kylant į kalną pasukus į kairę vakarų kryptimi keliu, pavažiavus 2,7 km Dubysos kairiojo kranto slėniu iki nykstančio kelio galo – yra dešinėje šiaurėje, ant Dubysos aukštutinės terasos, matyti neapaugęs pietinis šlaitas.


== Piliakalnis ==
Piliakalnis įrengtas Dubysos dešiniojo kranto aukštutinės terasos krašte, santakoje su bevardžiu upeliu. Aikštelė ovali, pailga pietryčių – šiaurės vakarų kryptimi, 42x20 m dydžio, buvusi apjuosta 0,5 m aukščio, 4 m pločio pylimu, kuris geriausiai išliko šiaurės vakarų pusėje. Už pylimo iškastas 4 m pločio, 0,3 m gylio griovys, už jo supiltas antras 0,5 m aukščio, 4 m pločio pylimas, kuris Šiaurės vakarų gale yra 2 m aukščio, 15 m pločio, pietryčių gale – 1,5 m aukščio, 11 m pločio. Šiaurės vakarų pylimo išorinėje pusėje iškastas 14 m pločio, 1,5 m gylio griovys 6 m pločio dugnu, už kurio supiltas šiaurėje 0,2-0,7 m aukščio, 6 m pločio pylimas, kurio galai pereina į 4­5 m pločio terasą piliakalnio šiauriniame ir pietiniame šlaituose, apjuosdami jį trečiu pylimų žiedu. Į pietryčius ir šiaurės vakarus nuo aikštelės įrengti priešpiliai.

Ročiškės piliakalnis ir jo apylinkės
		
		
		


== Priešpiliai ==
Į šiaurės vakarus nuo piliakalnio esančio priešpilio aikštelė keturkampė, pailga pietryčių – šiaurės vakarų kryptimi, 65x15 m dydžio, iškilusiu per 1 m viduriu. Jos šiaurės vakarų pusėje supiltas 1 m aukščio, 10 m pločio pylimas (išliko tik šiaurinis kraštas), kurio 2 m aukščio išorinis šlaitas leidžiasi į 12 m pločio, 1,5 m gylio griovį. Į pietryčius nuo piliakalnio esančio priešpilio aikštelė keturkampė, irgi pailga pietryčių – šiaurės vakarų kryptimi, 35x11 m dydžio, iškilusiu per 1 m viduriu. Jos pietryčių pusėje supiltas 1 m aukščio, 14 m pločio pylimas.
Piliakalnio ir priešpilių šlaitai į Dubysos slėnį statūs, 20 m aukščio, į upelį – nuolaidesni, 10-15 m aukščio.
Šlaitai ir aikštelės bei pylimai apardyti arimų. Šiaurės vakarų priešpilio beveik visas šiaurės vakarų pylimas nuardytas kasant karjerą. Aikštelės dirvonuoja, tačiau jau pradeda užaugti krūmais ir eglaitėmis, šiaurinis šlaitas apaugęs eglėmis. Lietuvos Respublikos Vyriausybės nutarimas dėl paskelbimo kultūros paminklu – 1998-05-19; Nr.612. Paminklo teritorijos plotas 9,04 ha.


== Tyrimai ==
1961 m. piliakalnį žvalgė Istorijos institutas. Piliakalnis datuojamas I tūkstantmečiu – II tūkstantmečio pradžia. Liudvikas Kšivickis spėjo piliakalnyje buvus Mindaugo Vorutą.


== Šaltiniai ==

Lietuvos TSR kultūros paminklų sąrašas, V., 1973, p.164
Dowgird T. Mapka archeologiczna okolicy nad dubiskiej od miasteczka Betygoły do okolicy Surwiłły // Przegląd historyczny. Warszawa. 1909. T. VIII, p. 363.


== Nuorodos ==
Lietuvos piliakalniai. Ročiškė