revision: 6745796
title: Rimantas Buivydas
url: https://lt.wikipedia.org/wiki/Rimantas_Buivydas


---

Rimantas Buivydas (1945 m. rugsėjo 26 d. Vilniuje – 2017 m. sausio 24 d.) – Lietuvos architektas, humanitarinių mokslų daktaras.


== Biografija ==
Kilęs iš Seredžiaus bajorų giminės, kuri nuo 1413 m. Horodlės susitarimais gavo riterių herbą „Dolega“. Senelio Antano Buivydo sesuo Elena Buivydaitė–Kutorgienė buvo profesorė, viena iš oftomologijos pradininkių Lietuvoje. Tėvas dailininkas Juozas Buivydas. 1964 m. baigė A. Vienuolio vidurinę mokyklą. 1969 m. baigė Lietuvos dailės institutą. 1981 m. TSRS Dailės akademijos I. Repino institute Sankt Peterburge apgynė disertaciją, menotyros kandidatas.1969–1971 m. Vilniaus kurortų projektavimo instituto vyresnysis architektas. 1971–1989 m. Lietuvos dailės instituto dėstytojas, 1986–1989 m. prorektorius mokslo reikalams. Nuo 1989 m. Vilniaus Gedimino technikos universiteto (iki 1991 m. Vilniaus inžinerinis statybos institutas) dėstytojas, nuo 2000 m. profesorius. Nuo 2002 m. Architektūros fakulteto dekanas, Architektūros pagrindų ir teorijos katedros vedėjas, VGTU Senato ir kolegijos narys.
Nuo 1995 m. žurnalo „Urbanistika ir architektūra“ vyr. redaktoriaus pavaduotojas. 1996 m. žurnalo „Archiforma“ vienas steigėjų, 1996–2005 m. jo vyr. redaktorius. Lietuvos architektų sąjungos narys.


== Kūryba ==
Architektūrinių projektų autorius ir bendraautoris, tarp jų:

Poilsio namai „Guboja“ Šventojoje, 1976 m.
Gyvenamieji namai Molėtuose, 1978 m.
Aikštė su skulptūra „Neringa“, Klaipėda, 1984 m.
Paminklinis akmuo Stanislovui Rapolioniui, Šalčininkų raj., 1986 m. (skulpt. Konstantinas Bogdanas, archit. Jūras Balkevičius)
Seserys – paminklas Lazdynų Pelėdai Vilniuje, (arch. Jūras Balkevičius, skulpt. Dalia Matulaitė)
Paminklas 1991 m. žuvusiems Medininkų pasienio poste, 1993 m.
Daugiabutis gyvenamasis namas Vilniuje Polocko g., 1998 m.
Aikštė ir paminklas „Aušra“, Šiauliai, 2003 m. (skulpt. Dalia Matulaitė, arch. Jūras Balkevičius)


== Bibliografija ==
Ezoterinis simbolių pasaulis, monografija, 1995 m.
Architektas Gediminas Baravykas: Kūrybos pulsas, monografija, 2000 m.
Architektas Algimantas Zaviša: Gyvenimo aidai, monografija, 2002 m.
Architektūra: pozityvai ir negatyvai, straipsnių rinkinys, 2006 m.


== Šaltiniai ==