revision: 6884820
title: "Sal\u0117s futbolas"
url: https://lt.wikipedia.org/wiki/Sal%C4%97s_futbolas


---

Salės futbolas, futsal, futsalas – komandinė sporto šaka, futbolo atmaina. Salės futbolo veiklą prižiūri FIFA ir AMF. Žaidimą sudaro dvi komandos po 5 žaidėjus (įskaitant vartininką), žaidžiama ant kieto grindinio, krepšinio ar rankinio aikštelės išmatavimų salėje.
2020 m. FIFA salės futbolo pasaulio taurė vyks Lietuvoje rugsėjo 12–spalio 4 dienomis.


== Istorija ==
Salės futbolas žaidžiamas mažesnių išmatavimų uždaroje aikštelėje. Sporto šaka išsivystė Urugvajuje XX a. III dešimtmetyje, po to kai Urugvajus laimėjo 1930 m. pasaulio futbolo čempionatą bei aukso medalius 1924 m. ir 1928 m. vasaros olimpinėse žaidynėse. Futsalo pradininku laikomas mokytojas Juan Carlos Ceriani iš Montevideo. Jis norėjo sukurti į futbolą panašų žaidimą, kurį būtų galima žaisti ir lauke ir viduje. Pirmoji tarptautinė konfederacija buvo įkurta 1965 m. Pietų Amerikoje, kuri 1971 m. tapo FIFUSA (port. Federación Internacional de Fútbol de Salón). Ši organizacija 2002 m. tapo perorganizuota į AMF (isp. Asociación Mundial de Futsal), ir egzistuoja iki šiol.1980 m. FIFA pripažino futsalą tarptautiniu mastu. Dėl įvairių nesutarimų FIFA ir AMF išliko kaip atskiros organizacijos, ir iki šiol kartu valdo salės futbolo tarptautines varžybas.
Futsal pavadinimą FIFUSA oficialiai įregistravo 1985 m. po nesutarimų su FIFA dėl žodžio fútbol naudojimo sporto pavadinime. Pavadinimas sudarytas iš ispaniško salės futbolo pavadinimo isp. fútbol sala. 1989 m. FIFA surengė pirmąjį Pasaulio futsalo čempionatą, kuris tuomet vadinosi Pasaulio 5x5 (salės) futbolo čempionatu. Galiausiai FIFA taip pat ėmė naudoti šį pavadinimą. Pirmasis pasaulio čempionatas vyko  Nyderlanduose, jį laimėjo Brazilijos futsal rinktinė.


== Taisyklės ==
Žaidimą sudaro dvi komandos po 5 žaidėjus (įskaitant vartininką), leidžiami neriboti keitimai. Iš viso komandoje gali būti 12 žaidėjų. Žaidžiama ant kieto grindinio krepšinio ar rankinio aikštelės išmatavimų salėje arba lauko aikštelėje. Žaidžiama su futsalo kamuoliu, kuris lyginant su standartiniu futbolo kamuoliu yra mažesnis (4 dydžio, 400–440 g svorio) ir mažiau šoklus (paleidus kristi iš 2 m aukščio turi atšokti 50–65 cm). Žaidimą sudaro 2 kėliniai po 20 minučių, sustabdžius žaidimą laikas stabdomas. Laisvą smūgį privaloma atlikti per 4 sekundes, kitaip komanda praranda kamuolį. Tas pats nutinka, jei vartininkas laiko kamuolį ilgiau nei 4 sekundes. Kirtus šoninę liniją vietoje įmetimo naudojamas įspyrimas, priešininkai turi atsitraukti 5 m. Nuošalės taisyklės nėra. Leidžiama viena minutės pertraukėlė. Žaidėją pašalinus iš aikštės raudona kortele, komanda žaidžia mažiau vienu žaidėju 2 minutes, arba iki kol priešininkas pelno įvartį. Rungtynėse teisėjauja 2 arba 3 teisėjai.


== Varžybos ==
Vyrų rinktinių varžybos
Nuo 1989 m. kas ketverius metus vyksta FIFA Pasaulio salės futbolo čempionatas. 2020 m. FIFA Pasaulio salės futbolo čempionatas vyks Lietuvoje.
Kas antrus metus vyksta UEFA Europos salės futbolo čempionatas. 2020 m. Europos čempionatas vyksta kaip atranka į 2020 m. FIFA pasaulio salės futbolo čempionatą. 2019 m. rugsėjo 24 d. buvo paskelbta kad 2022 m. UEFA Europos salės futbolo čempionatas vyks Nyderlanduose sausio 19 - vasario 6 dienomis. 50 rinktinių kovos dėl 15 vietų finaliniame turnyre, o Nyderlandai dalyvaus šeimininkų teisėmis. Pirmasis atrankos etapas vyks 2020 m. sausio 29 – vasario 1 dienomis trijų arba keturių komandų mini-turnyruose. Burtai lėmė kad Lietuva šiame etaipe žais grupėje su Šiaurės Airija, Turkija ir Vengrija.
Moterų rinktinių varžybos

Vyrų klubinės varžybos
Klubinės futsalo varžybos smarkiai išpopuliarėjo, 2019 m. finalinis UEFA futsal čempionų lygos etapas Almatoje pritraukė 12 900 žiūrovų.


== Futsalas Lietuvoje ==

Yra duomenų kad salės futbolas buvo žaidžiamas dar sovietų okupacijos metais. Po nepriklausomybės atgavimo salės futbolo varžybos vykdavo apskričių mastu. Pirmasis, neoficialus, Lietuvos čempionatas įvyko 1998 m., tuometinio LFF prezidento Vytauto Dirmeikio iniciatyva. Netrukus buvo įkurta Lietuvos salės futbolo asociacija, kuri savo veiklos pradžią laiko 1999 metų spalio 15 dieną, kai įvyko pirmosios oficialios rungtynės tarp „Širvintų“ ir „Mažeikių“. LSFA pradėjo organizuoti kasmetines Lietuvos lygos varžybas nuo 2001 m. Nuo 2020 m. prie LSFA prijungtas paplūdimio futbolas, ir pavadinimas pakeistas į Lietuvos salės ir paplūdimio futbolo asociacija. LSPFA vadovauja Vidmantas Butkevičius. LSPFA yra LFF narė. 


==== Vyrų rinktinė ====
Lietuvos vyrų salės futbolo rinktinė aktyviai ruošiasi 2021 m. pasaulio futsal čempionatui, kuris vyks Vilniuje, Kaune ir Klaipėdoje 2021 m. rugsėjo 12 - spalio 3 d. Čempionatas turėjo vykti 2020 m. rugsėjo 12–spalio 4 d. tačiau dėl kilusios COVID-19 pandemijos 2020 d. gegužės 12 d. sprendimu varžybos buvo nukeltos į 2021 m. 
Nuo 2008 m. vyksta Baltijos Futsal taurės (Baltic Futsal Cup) varžybos. Lietuvos rinktinė iškovojo taurę 2017 metais. 2019 m. varžybos vyks Narvoje rugsėjo 28–29 dienomis.2019 m. gegužės 18–19 dienomis rinktinė dalyvavo naujai įkurtame Futsal Baltijos lygos (Baltic Futsal League) klubiniame turnyre ir užėmė 3 vietą. Turnyre taip pat dalyvavo „Cosmos“ (Estija),  „Sokil“ (Ukraina), „Rezekne“ (Latvija) ir „Agio“ (Rusija) klubai.
2019 m. rugpjūčio mėn. duomenimis, Lietuvos rinktinė užimą 88-ą vietą pasaulyje reitingų lentelėje.2019 m. gruodžio mėn. žaidė 2019 m. Baltijos taurės turnyre ir užėmė antrąją vietą. 
Pirminiame atrankos etape į UEFA Futsal EURO 2022 čempionatą Lietuvos rinktinė pateko į E grupę su Šiaurės Airija, Turkija ir Vengrija. Grupių nugalėtojai iškart pateko į elitinį atrankos etapą. Lietuva užėmė antrąją vietą ir tęsė kovą dėl vietos elitiniame atrankos etape antkrintamosiose rungtynėse. Burtai lėmė Juodkalniją, rungtynės turėjo vykti 2020 m. balandžio 8 ir 15 d., bet dėl COVID-19 pandemijos protrūkio buvo nukelta į lapkričio 2-11 d. Laimėtojas pateks į finalinį atrankos etapą.


==== Vyrų rinktinės sudėtis ====
2019 m. gegužės 18–19 d. duomenimis, Futsal Baltijos lygos turnyre Lietuvos vyrų salės futbolo rinktinė žaidė šia sudėtimi:Vartininkai:

Mindaugas Labuckas („Oxford City Lions“, Anglija)
Laurynas Glinskis (U-19 rinktinė)
Ernestas Macenis (Kauno „Vytis“)Aikštės žaidėjai:

Darius Jankauskas (Naujosios Akmenės „Akmenė“)
Vladimir Derendiajev („London Helvecia“, Anglija)
Justinas Zagurskas (Kauno „Vytis“)
Arūnas Šteinas (Mažeikių VIP)
Benas Spietinis („Jonavos Vikingai“)
Lukas Sendžikas (Kauno „Vytis“)
Albert Voskunovič (Kauno „Vytis“)
Tanas Petukauskas (U-19 rinktinė)
Vadim Pinko (Vilniaus „Bekentas“)
Tomas Birškys (Plungės „Babrungas“)
Tomas Snapkauskas (Kauno „Antakalnio Parkas“/Klaipėdos „Atlantas“)Treneris:

Jevgenijus Ryvkinas


==== U-19 rinktinė ====
2018 m. gruodžio mėn. pirmą kartą buvo suburta Lietuvos vyrų U-19 futsal rinktinė, jos treneriu buvo paskirtas Aleksandras Danilenko. U-19 rinktinė dalyvavo atrankos varžybose į 2019 m. UEFA Europos U-19 salės futbolo čempionatą, kuris vyko Latvijoje rugsėjo 8–14 d. Vaikinai žaidė preliminarios atrankos turnyre 2019 m. sausio mėn. užėmė III vietą grupėje ir į tolimesnį etapą nepateko. Pirmoji istorinė pergalė buvo pasiekta prieš U-19 Juodkalniją rezultatu 2:0. Vėliau, šios kartos pagrindu buvo surinkta U-21 rinktinė. 
2022 m. pradžioje jaunimo rinktinių neliko, Futsal A lygoje viso buvo 11 registruotų U-19 žaidėjų. Buvo nutarta suformuoti naują U-19 Lietuvos futsal jaunimo rinktinę, kuri dalyvaus sekančiame atrankos turnyre į Europos U-19 futsal čempionatą 2022 m. rudenį. Per sekančius kelis mėnesius vyko regioninės žaidėjų paieškos apskričių futbolo federacijose bei futbolo akademijose. Vyko trys atrankos turai skirtingose Lietuvos regionuose, jų pagrindu 80 jaunuolių buvo atrinkti į kandidatų sąrašą, iš kurių geriausiai pasirodę bus kviečiami į rugpjūčio pradžioje planuojamą treniruočių stovyklą Kaune, kurios pagrindu bus suformuota rinktinė. Rinktinei vadovauja Edvinas Alimkinas, jo asistentas − Arsenijus Buinickis.


==== Moterų rinktinė ====
Lietuvos moterų rinktinė buvo suformuota 2018 m. balandžio mėn., treneriu paskirtas Jurijus Jeremejevas. Rinktinė dalyvavo atrankos varžybose į naujai suformuotą UEFA Europos moterų salės futbolo čempionatą, kuris vyko 2019 m. vasario mėn. Preliminarios atrankos varžybos vyko Prienuose 2018 m. rugpjūčio 22–24 dienomis. Lietuvės pralaimėjo Suomijai 0:10, sužaidė lygiomis su Slovakija 1:1 ir į tolimesnį etapą nepateko.Lietuvos moterų salės futbolo rinktinė dalyvauja antrosiose moterų Europos salės futbolo čempionato atrankos varžybose, kurios vyks 2021 m. vasario 11-14 d. Lietuvaitės žais preliminariniame etape 2020 m. gegužės 5-10 d., kuriame 3 grupėse viso žais 13 rinktinių. Trys grupių nugalėtojos pateks į pagrindinį atrankos etapą, kuriame prisijungs prie 13 koeficiento pagrindu nustatytų stipriausių rinktinių. Preliminarinio etapo burtai bus traukiami 2020 m. vasario 13d. Nyone. 
2020 m. sausio mėn. duomenimis, koeficientų lentelėje Lietuvaitės užima 18 vietą tarp 23 Europos moterų salės futbolo rinktinių.


==== Vyrų klubų varžybos ====
Nuo 1999 m. Lietuvos klubai žaidžia Futsal A Lyga klubų čempionate. Futsal A Lyga vyksta pavasaris-ruduo ciklu, prasideda lapkričio mėnesį, ir baigiasi kovo mėnesį. 2019-2020 m. čempionatą, penktus metus iš eilės laimėjo Kauno „Vytis“.
2019-2020 m. sezono varžybos vadinosi Optibet Futsal A lyga, jose dalyvavo 9 komandos pernai metų dalyvės, bei nauja komanda - FA Šiauliai. Alytaus „Dainava“ taip pat bandė licencijuotis, tačiau nesėkmingai. I turas vyks lapkričio 2–3 dienomis. Naujasis futsal A lygos sezonas buvo transliuojamas tiesiogiai per SPORT1 televiziją. Taip pat išliko ir youtube bei facebook platformos.Taip pat vyksta LFF Futsal taurės varžybos. 2018–2019 m. taurę kovo 1 d. laimėjo Kauno „Vytis“.


==== Moterų klubų varžybos ====
Lietuvos moterų salės futbolo čempionatas vyko 2020 m. sausio 18 - vasario 29 dienomis. Pirmajame etape komandos kovojo Pietų-Rytų ir Šiaurės-Vakarų regioninėse grupėse. Antrasis etapas vyko finalo ketvertuose dėl 1–4, 5–8, 9–12 vietų. 
Taip pat vyksta vienos populiariausių ir masiškiausių tarpmokyklinės merginų salės futbolo žaidynės „Ladygolas“.


==== Tarptautinės klubų varžybos ====
Nuo 2015-2016 m. sezono Lietuvos čempionai dalyvauja UEFA Futsal čempionų lygos varžybose. 

2019 m. buvo įkurtas naujas projektas – Baltijos futsal lyga (Baltic Futsal League). Pirmajame turnyre Radviliškyje gegužės 18–19 dienomis turnyre tarp klubų žaidė ir Lietuvos vyrų futsalo rinktinė. 2019–2020 m. sezone dalyvavo 8 komandos iš Lietuvos, Latvijos, Estijos, Rusijos ir Baltarusijos. Lietuvai atstovavo Kauno „Vytis“ ir Gargždų „Pramogos-SC“. Dėl COVID-19 pandemijos sezonas buvo nebaigtas, projektas nutrūko.


== Išnašos ==