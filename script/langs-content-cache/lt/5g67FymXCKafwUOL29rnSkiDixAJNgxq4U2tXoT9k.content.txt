revision: 6196026
title: Nicolai Abraham Abildgaard
url: https://lt.wikipedia.org/wiki/Nicolai_Abraham_Abildgaard


---

Nikolajus Abrahamas Abilgoras (dan. Nicolai Abraham Abildgaard, 1743−1809 m.) − Danijos klasicizmo tapytojas.


== Biografija ==
Nikolajus Abrahamas Abilgoras gimė 1743 m. rugsėjo 11 d. Kopenhagoje. Jo tėvas buvo antikinių liekanų nagrinėtojas, piešėjas. N. A. Abilgoras mokėsi Kopenhagos karališkojoje dailės akademijoje vadovaujamas tapytojo Johan Edvard Mandelberg (1730−1786) ir skulptoriaus Johannes Wiedewelt (1731−1802), kurie mokinosi Paryžiuje ir Romoje klasicistinio meno dvasioje ir šią stilistiką perdavė mokiniui. N. A. Abilgoras 1772−1777 m. mokėsi Romoje, studijavo Rafaelio, Mikelandželo, Ticiano ir antikinį meną. Keliavo po Italiją kartu su kolega, danų tapytoju Jens Juel (1745–1802). Vienas iš būdingų šio periodo kūrinių yra paveikslas „Sužeistas Filoktetas“ „Iliados“ pasakojimų tema. Jame Filokteto figūra turi daug sąsajų su antikine skulptūra „Laokoonas ir jo sūnūs“, tuo metu buvusia Vatikane.
1778 m. grįžęs į Daniją N. A. Abilgoras užėmė profesoriaus pareigas Kopenhagos dailės akademijoje, 1789−91 ir 1801−09 m. buvo jos direktoriumi. Jo paveiksluose dramatiški herojai paprastai vaizduojami labai arti pirmajame plane, o tolimesnio plano objektai paprastai skendi šešėliuose. Kai kurių paveikslų vaiduoklių motyvai artina N. A. Abilgoro tapybą su Henrio Fuselio. Menininkai buvo susitikę Romoje, N. A. Abilgorą domino skandinavų mitologija, Henrį Fuselį − vokiečių viduramžių pasakojimai, „Nibelungų giesmė“ ir „Beovulfas“. N. A. Abilgoras ruošė iliustracijas Osiano giesmių leidimui ir sukūrė paveikslų keltų mitologijos motyvais (pvz., „Osiano gulbės giesmė“, 1785). 1780 m. jis gavo valstybinį užsakymą sukurti Christiansborgo rūmų freskas, kupinas istorinių alegorijų ir simbolizmo, šlovinančio monarchiją. Įkvėptas Prancūzijos revoliucijos dailininkas siūlė pakeitimų kūrinių schemoje, tačiau Danijos karalius šiuos siūlymus atmetė. 1794 m. 7 iš 10 šių dailininko kūrinių sudegė gaisro metu. Nikolajus Abrahamas Abilgoras mirė 1809 m. birželio 4 d. prie Frederiksdalio netoli Kopenhagos. Jo mokiniu buvo Bertelis Torvaldsenas. N. A. Abilgoro kūryba turėjo ankstyvojo romantizmo bruožų.


== Kūrinių galerija ==

		
		
		


== Šaltiniai ==
Allison Lee Palmer. Historical Dictionary of Neoclassical Art and Architecture. Scarecrow Press, 2011, p. 15-17
Encyclopaedia Britannica