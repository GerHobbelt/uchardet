revision: 6468839
title: Ramzis III
url: https://lt.wikipedia.org/wiki/Ramzis_III


---

Ramzis III (valdė apie 1187−1156 m. pr. m. e.) – antrasis 20-osios dinastijos Senovės Egipto valdovas. Faraono Setnakhto ir Tijos Merenaset sūnus.
Ramzis III turėjo dvi žmonas: Izidę ir kitą žmoną Tyti (Tiją). Jis susilaukė bent 10 vaikų, tarp kurių faraonai Ramzis IV ir Ramzis VIII. Jo laidojimo šventykla buvo Medinet Habu, iš kurios sienų įrašų ir Hariso papiruso I žinomos biografinės detalės. Medinet Habu pradėta statyti jo valdymo pradžioje ir baigta ne anksčiau dvyliktųjų valdymo metų. Tarp penktųjų ir vienuoliktųjų valdymo metų Ramzis III atrėmė tris invazijas: libių iš Kirenaikos, jūros tautų ir Libijos genčių sąjungos. Apie dvidešimtuosius valdymo metus iš Punto buvo atgabenta miros ir smilkalų, vario iš Timnos ir turkių iš Sinajaus. Trisdešimtaisiais valdymo metais Ramzis III šventė Sed („Uodegos“) šventę Memfyje. Metai prieš tai Deir el Medinos darbininkai keturis kartus streikavo dėl atlyginimo mokėjimo grūdais, nes dėl šventės rengimo jie nebuvo pristatomi laiku. Prieš pat Ramzio III mirtį dvare kilo sąmokslas siekiant į sostą po jo mirties pasodinti antrosios žmonos sūnų vietoj Ramzio IV. Sąmokslui nenusisekus, apie 40 žmonių buvo skirta mirties bausmė. Ramzis III buvo palaidotas Karalių slėnyje (kapas KV11). Jo mumija rasta slėptuvėje (DB320) prie Deir al Bachri. Ant mumijos nebuvo smurto žymių ir faraono mirties aplinkybės buvo neaiškios, tačiau nuėmus tvarstį nuo kaklo (iš pradžių mokslininkai nenorėjo nuimti tvarsčio baimindamiesi dėl irimo) paaiškėjo, kad sąmokslo metu buvo perpjauta gerklė. Manoma, kad sąmokslą surezgė sūnus, kuris buvo nubaustas pakorimu. Ramzis III laikomas paskutiniuoju reikšmingu Egipto naujosios karalystės faraonu. Jo garsiausias palikimas − Medinet Habu šventykla Tėbų nekropolyje.


== Šaltiniai ==
The Oxford Encyclopedia of Ancient Egypt. Tomas III. Red. Donald B. Redford. Oxford University Press, − 2001, p. 119
Encyclopaedia Britannica