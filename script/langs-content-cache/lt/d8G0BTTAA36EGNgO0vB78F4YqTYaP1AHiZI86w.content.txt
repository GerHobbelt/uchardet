revision: 5829520
title: "Krakyn\u0117s mi\u0161ko holokausto vieta"
url: https://lt.wikipedia.org/wiki/Krakyn%C4%97s_mi%C5%A1ko_holokausto_vieta


---

Krakynės miško holokausto vieta – holokausto vieta Zarasų rajone, Degučių seniūnijoje, Savičiūnų kaime, Krakynės miške. Nacionalinės reikšmės kultūros paminklas (unikalus kodas – 11382), pasiekiamas iš kelio  179  Dusetos–Degučiai–Dūkštas , 200 m į šiaurę.


== Istorija ==
1941 m. rugpjūčio 26 d. įvyko masinės žydų žudynės Krakynės miške. Čia žuvo žmonės iš Zarasų, Antalieptės, Salako, Degučių ir kitų aplinkinių vietovių. Įvairūs šaltiniai pateikia nevienodą aukų skaičių – nuo 2500 iki 8000. Duomenų apie žydų žudynes prie Degučių kaimo pateikė patys egzekucijos dalyviai, baltaraiščiai Jonas Venclovas ir Albinas Miškinis, dirbę konvojavimo būryje. Jų liudijimu, žudynėse dalyvavo ir kitų, aplinkinių miestelių baltaraiščiai bei keletas vokiečių karininkų. Žydų surinkimo vietos buvo Degučiuose, mokyklos kieme ir prie ežero. Konvojavimo būrys apsupdavo 50 žmonių grupę ir lydėdavo ją į šaudymo vietą. Prie iškastos duobės atvestiesiems paliepdavo išsirengti, po to juos sušaudydavo, o sužeistuosius pribaigdavo.
Jėgerio raporte minima, kad 1941 m. rugpjūčio 26 d. Zarasuose buvo nužudyti 2569 žmonės – 767 vyrai, 1113 moterų, 687 vaikai – žydai, 1 lietuvis komunistas ir 1 rusė komunistė.


== Vieta ==
Holokausto vieta ir aukų kapus ženklinantis granitinis obeliskas yra Krakynės miško supamoje aikštelėje. Teritorija pailga, siaura, 1 473 m² dydžio. 1950 m. pastatytas obeliskas trijų pakopų, sumūrytas iš stačiakampių tašyto granito luitų. Jo nišoje padarytas įrašas žydų ir lietuvių ir kalbomis. Viršutinėje dalyje įrašyta data „1941.VIII.26“, po ja – ažūrinė Dovydo žvaigždė. 1987 m. atlikti teritorijos tvarkymo darbai, 1991 m. ant obelisko pakeista lenta.


== Šaltiniai ==


== Nuorodos ==
Krakynės miškas (Zarasų rajonas). 1941 m. rugpjūčio 26-oji
Krakynės miško aukų atminimo minėjimai