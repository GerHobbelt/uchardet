revision: 6260517
title: "Livonin\u0117 na\u0161lait\u0117"
url: https://lt.wikipedia.org/wiki/Livonin%C4%97_na%C5%A1lait%C4%97


---

Livoninė našlaitė (Viola livonica) – našlaitinių (Violaceae) šeimos augalas, 2003 metais aprašytas rusų botaniko Vl. V. Nikitino.
Daugiametis, 10-25 cm aukščio. Žiedai stambūs, iki 2,5 cm skersmens, mėlynai violetiniai arba mėlynai violetiniai-geltoni. Rūšis panaši į trispalvę našlaitę (Viola tricolor L.), ypač į jos porūšį Viola tricolor subsp. ammotropha Wittr. (sin. Viola sabulosa (DC.) Boreau.). Tai stabilizavęsis trispalvės našlaitės ir jai giminingos Viola sabulosa (dabar priskiriamos prie tos pačios rūšies porūšio ammotropha) hibridas, kuris atsikratė genetinės priklausomybės nuo taksonų, iš kurių kilo.
Nuo trispalvės našlaitės skiriasi daugiamete gyvenimo forma, specifiniu paplitimu pajūrio smėlynuose, siauresniais, lancetiškais lapais (trispalvės našlaitės lapai yra plačiai lancetiški, o jos porūšio ammotropha – siaurai lancetiški).
Auga Baltijos jūros priekrantės sausuose pušynuose ir kopose, kartais net 60-70 km atstumu nuo jūros.
Paplitusi Pabaltijyje (Estijoje, Latvijoje, Lietuvoje, Rusijos šiaurės vakarinėje dalyje ir Kaliningrado srityje).


== Šaltiniai ==