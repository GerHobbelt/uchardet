revision: 6559215
title: Vasario 16-osios gimnazija
url: https://lt.wikipedia.org/wiki/Vasario_16-osios_gimnazija


---

Vasario 16-osios gimnazija (vok. Das private Litauische Gymnasium) – Hiutenfelde (Lampertheimo miesto dalyje) esanti lietuviška gimnazija, vienintelė oficialiai pripažinta veikianti lietuviška mokykla Vakarų Europoje. Adresas – Litauisches Gymnasium, Lorscher Str. 1, D-68623 Lampertheim.


== Istorija ==
1950 m. liepą gimnaziją įkūrė lietuvių pabėgėliai Dypholce, šio miesto kareivinėse. Kadangi kareivines reikėjo grąžinti, Vokietijos lietuvių bendruomenė 1953 m. Hiutenfelde įsigijo Renhofo pilį ir 5 ha parką. Į Hiutenfeldą gimnazija perkelta 1954 m. Vokietijos lietuvių bendruomenė Renhofo pilį (vok. Schloss Rennhof) perdavė mokyklos reikalams. Iki 1957 m. gimnazija išduodavo lietuviškus brandos atestatus. 1965 m. pastatytas mokymo ir administracijos korpusas, 1972 m. mergaičių, o 1987 m. berniukų bendrabutis. 1984 m. kilo gaisras, per kurį sudegė biblioteka, baldai, padaryta žalos pastatui. 1989 m. atstatytoje pilyje įrengta gimnazijos biblioteka, muzikos klasės, Vokietijos lietuvių bendruomenės valdybos raštinė, salė, posėdžių kambariai, Lietuvių kultūros institutas Vokietijoje, butai. Trečiajame aukšte įkurdinta koplyčia.Nuo 1977 m. visi dviejų paskutinių klasių dalykai, išskyrus lietuvių kalbą ir literatūrą bei Lietuvos istoriją, pradėti dėstyti vokiečių kalba. 1999 m. gimnazijai suteiktas Vokietijos pripažintos gimnazijos statusas, dirbama pagal Vokietijos valstybinę mokymo programą.1954 m. gimnazijoje mokėsi 180 mokinių, 1964 m. – 96, 1984 m. – 78, 2013 m. – 187, o 2019 m. – 217.


== Direktoriai ==
Antanas Giedraitis-Giedrius – 1952–1954 m.
Vladas Litefskis – 1954–1957 m.
Andrius Šmitas – 1982–2008 m.
Irena Grevienė – nuo 2008 m. iki 2009 m.
Bronė Narkevičienė – 2009–2014 m.
Janina Vaitkienė – 2015–2019 m.
Rasa Weiss – nuo 2019 m.


== Mokytojai ==
Valteris Kristupas Banaitis (1918–1999), vargonininkas, chorvedys, publicistas, kompozitorius, visuomenininkas
Vincas Bartusevičius (g. 1939 m.), Vokietijos lietuvių bendruomenės veikėjas, ateitininkas
Antanas Giedraitis-Giedrius (1892–1977), pedagogas, rašytojas, vaikų žurnalų „Žiburėlis“ „Saulutė“ redaktorius
Alfonsas Krivickas (1919–1990), grafikas, tapytojas
Hermanas Šulcas (g. 1939 m.), kunigas salezietis, misionierius


== Mokiniai ==
Hermanas Šulcas, misionierius
Lena Valaitis (g. 1943 m.).


== Išnašos ==


== Nuorodos ==
Oficialus gimnazijos tinklalapis