revision: 6638858
title: Jan Both
url: https://lt.wikipedia.org/wiki/Jan_Both


---

Janas Botas (ol. Jan Both, 1615 m.(?), Utrechtas, Nyderlandai – 1652 m. rugpjūčio 9 d.(?), Utrechtas) – XVII a. Nyderlandų tapytojas-peizažistas, grafikas.


== Biografija ==
Janas Botas gimė apie 1615 – 1618 m. Utrechte. Jo tėvas Dirkas buvo stiklo puošėjas, glazūruotojas. Utrechto tapytojų gildijos įrašuose minima, kad Janas Botas 1634 – 1636 m. mokėsi pas neįvardintą gildijos dailininką. Gali būti, kad tai buvo Abrahamas Blumartas (1564–1651), su kuriuo Jano vyresnis brolis Andrisas Botas mokėsi anksčiau. Janas apie 1635 m. išvyko į Italiją, kur prisijungė prie 1633 m. išvykusio brolio Andriso. Romos Šv. Luko akademijos įrašuose jis paminėtas 1638 m. birželio 12 d. 1639 ir 1641 m. jis minimas gyvenęs su broliu Via Vittoria gatvėje, populiariame užsienio menininkų kvartale. 1640 m. Janas Botas gavo užsakymą paveikslams, kurie turėjo dekoruoti Ispanijos karaliaus Pilypo IV Buen Retiro rūmus Madride. Kartu užsakyme dalyvavo kiti dailininkai: Klodas Lorenas, Nikola Pusenas, Gaspard Dughet ir Herman van Swanevelt. 1641 m. Janas Botas tikriausiai šiuo užsakymu nutapė 5 peizažus. Jie buvo įtakoti Klodo Loreno, bei Nyderlandų dailininkų Romoje: Pieter van Laer (1592–1642), Paul Bril (1554–1626) ir Poelenburch.
1642 m. Janas Botas grįžo į Utrechtą ir pradėjo dirbti savarankiškai. Pas jį mokėsi Hendrick Verschuuring (1627–1690). 1649 m. Janas Botas užėmė administracinį postą Utrechto Šv. Luko tapytojų gildijoje kartu su Jan Baptist Weenix (1621–1660/1661) ir Cornelis van Poelenburch (1594/1595–1667). Janas Botas nebeišvyko iš Utrechto, kur mirė ir buvo palaidotas 1652 m. rugpjūčio 9 d. Buurkerk bažnyčioje. Didžiąją jo kūrybos dalį sudaro italizuoti peizažai, su pietų Europos saulės šviesa, šiltais tonais ir keliomis keliautojų ar piemenų figūromis. Janas Botas bendradarbiavo su kitais Utrechto dailininkais tapydamas peizažus bendruose paveiksluose. Bendrai jo paveikslai yra tikslesni ir natūralesni, nei, pvz., Klodo Loreno. Janas Botas taip pat kūrė ofortus.   


== Darbų galerija ==

		
		
		
		


== Šaltiniai ==
Vašingtono dailės galerijos informacija
Encyclopaedia Britannica
wga.hu