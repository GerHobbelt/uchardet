revision: 6957964
title: Pikeliai
url: https://lt.wikipedia.org/wiki/Pikeliai


---

Pikeliai – miestelis Mažeikių rajono savivaldybėje, į šiaurės rytus nuo Židikų. Seniūnaitijos centras. Veikia Pikelių pagrindinė mokykla, biblioteka, paštas (LT-89079), medicinos punktas, stovi medinė Pikelių Švč. Trejybės bažnyčia (nuo 1752 m.) su varpine, Pikelių kapinių koplyčia, Vytauto Didžiojo paminklas, koplytstulpis 1710 m. Didžiojo Šiaurės karo maro aukoms (pastatytas 1827 m.), yra žydkapiai. Didžioji pušis – gamtos paminklas.


== Etimologija ==
Pikeliai – asmenvardinis vietovardis, kilęs nuo asmenvardžio Pikelis daugiskaitos.


== Geografija ==
Miestelis įsikūręs apie kilometrą nuo Lietuvos–Latvijos valstybės sienos, Lūšies upelio (kairysis Ventos intakas) dešiniajame krante, prie kelio  219  Bugeniai–Pikeliai . Šiauriau miestelio telkšo Pikelių tvenkinys.


== Istorija ==
Istoriniuose šaltiniuose Pikeliai pirmą kartą paminėti 1568 m., kai Ldk Žygimantas Augustas Pikelius suteikė Jonui Chodkevičiui. Pikelių kaimas minimas Žemaičių žemės teismo aktų knygose: 1594 m. kaip kaimas Grūstės valsčiuje, 1598 m. jame buvo 19 valakų 17 rykščių. Protestantas Bilevičius 1625 m. surinkęs žmones užpuolė Pikelių bažnyčią, ją nugriovė ir išvežė į savo Griežės dvarą. Bažnyčia netrukus atstatyta, kadangi minima 1636 m.
Pikeliai XVIII a. – 1842 m. priklausė Žemaičių vyskupijos kapitulai. 1752 m. pastatyta nauja bažnyčia. 1769 m. suteikta turgų ir prekymečių privilegija, gyvenvietė pradėta vadinti miesteliu, garsėjo gerais odininkais ir kailiadirbiais. Miestelyje gyveno daug žydų, kurie čia turėjo savo sinagogą ir mokyklą. 1805 m. minima parapinė mokykla, 1865 m. pertvarkyta į valdinę pradinę mokyklą; 1911 m. įsteigta valdinė mergaičių pradinė mokykla, 1910–1911 m. veikė „Saulės“ draugijos mokykla.
XIX a. Pikeliai – miestelis Telšių apskrityje su parapine bažnyčia.2019 m. patvirtintas Pikelių herbas.


== Gyventojai ==


=== Žymūs žmonės ===
Eliyahu David Rabinowitz-Teomim (1845–1905) – rabinas ir rašytojas.
Kazys Erkumas (1859–1946) – knygnešys.
Edvardas Adamkavičius (1888–1957) – Lietuvos karinis veikėjas, divizijos generolas.
Morta Vaičkienė (1890–1977) – dainininkė.
Klemensas Ruginis (1893–1987) – pedagogas, spaudos darbuotojas, redaktorius.
Marie Orav (1911–1994), Estijos šachmatininkė.
Eduardas Jonušas (g. 1932) – Neringos tautodailininkas.


== Galerija ==

		
		


== Šaltiniai ==

Pikeliai. Mūsų Lietuva, T. 4. – Bostonas: Lietuvių enciklopedijos leidykla, 1968. – 406 psl.

 Pikeliai  Mažeikių krašto enciklopedijoje