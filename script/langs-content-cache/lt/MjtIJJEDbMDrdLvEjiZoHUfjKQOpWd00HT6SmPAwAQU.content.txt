revision: 6920817
title: Kolonas (Panama)
url: https://lt.wikipedia.org/wiki/Kolonas_(Panama)


---

Kolonas (isp. Colón) – miestas šiaurės Panamoje, Karibų jūros pakrantėje, prie Panamos kanalo žiočių, Mansanilijo saloje. Kolono provincijos administracinis centras. Tai antras pagal svarbą šalies miestas. Yra autostrada ir geležinkelis į Panamos miestą, veikia Enrikės A. Chimeneso oro uostas. Svarbus jūrų uostas, yra Mansanilijo tarptautinis jūrų terminalas. Verčiamasi daugiausia prekyba, uosto aptarnavimu. Taip pat elektrotechnikos, tekstilės, navigacijos įrengimų gamybos, maisto, farmacijos, poligrafijos pramonė. Yra antra pagal dydį pasaulyje laisvoji ekonominė zona, joje veikia virš 2000 bendrovių.
Yra keletas istorinių ir architektūros paminklų: Kristaus bažnyčia (1980 m.), XIX a. senamiestis, paminklas Kristupui Kolumbui.


== Istorija ==
Kolonas įkurtas amerikiečių 1850 m. kaip galutinė Panamos geležinkelio stotis. Amerikiečiai miestą vadino Aspinvolu (Aspinwall), pagal geležinkelio steigėją William Henry Aspinwall, tuo tarpu ispanakalbiai miestą vadino Kolonu Kristupo Kolumbo garbei. Miestas smarkiai nukentėjo nuo 1885 m. Kolumbijos pilietinio karo, 1915 m. gaisro. Miestas suklestėjo įrengus Panamos kanalą, o 1948 m. įkūrus laisvąją ekonominę zoną pradėjo sparčiai plėstis. Tačiau po 1960 m. Kolonas patyrė nuosmukį dėl šalį valdžiusių diktatūrinių režimų. Išaugo skurdas, prekyba narkotikais.

		
		


== Šaltiniai ==