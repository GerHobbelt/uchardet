revision: 5405304
title: Otonas IV
url: https://lt.wikipedia.org/wiki/Imperatorius_Otonas_IV


---

Otonas IV (vok. Otto IV. von Braunschweig, (1182 m. − 1218 m. gegužės 19 d.) − Vokietijos karalius (nuo 1198 m.), Šventosios Romos imperijos imperatorius (nuo 1209 m.). Dėl karaliaus sosto kovojo su Pilypu Švabu ir soste įsitvirtino, tik jį nužudžius (1208 m.).
1214 m. prie Buvino Otonas IV pralaimėjo Prancūzijos karaliui Pilypui II ir faktiškai neteko valdžios, nes popiežius Inocentas III dar 1210 m. už bandymą užgrobti Sicilijos karalystę atskyrė Otoną IV nuo bažnyčios ir iškėlė į sostą Frydrichą II iš Štaufenų dinastijos.
Valdant Otonui IV, prasidėjo ilga Velfų ir Štaufenų kova dėl valdžios.


== Biografija ==
Otonas IV buvo iš Velfų giminės; Henriko Liūto sūnus. Otonas IV buvo auklėjamas savo dėdės Ričardo Liūtaširdžio dvare. Jis tapo narsiu ir drąsiu kariu, bet buvo impulsyvus ir labai grubus.


== Santuokos ==
1-ji žmona: (nuo 1212 m. liepos 22 d.) − Beatrisė von Hohenštaufen (1198 m. balandis/birželis − 1212 m. rugpjūčio 11 d.), Švabijos hercogo nuo 1196 m., Vokietijos karaliaus nuo 1198 m. Pilypo Švabo ir Irinos Angelinos (1177/1181 − 1208 m. rugpjūčio 27 d.) duktė. Vaikų nebuvo.
2-ji žmona: (nuo 1214 m. gegužės 19 d.) − Marija Brabantė (apie 1191 − 1260 m. kovo 9/birželio 14 d. ), Brabanto hercogo Heriko I Drąsiojo (1165 − 1235 m. rugsėjo 5 d.) ir Matildos Bulonės (1170−1210) duktė, 1220 m. liepą ji ištekėjo antrą kartą už Olandijos grafo Vilhelmo I (1167−1223). Vaikų nebuvo.


== Valdymas ==
1208 m. Otonas IV buvo pripažintas Vokietijos karaliumi, o 1209 m. spalio 4 d. Romoje karūnuotas imperatoriumi. Tačiau Otonas IV nesilaikė savo įsipareigojimų popiežiui Inocentui III, kad jis nesieks vadovauti Italijai. Todėl popiežius 1210 m. atskyrė Otoną IV nuo bažnyčios ir 1212 m. pripažino Vokietijos karaliumi Frydrichą II.
Otonas IV buvo priverstas atsitraukti į savo žemes, kur dar kariavo su danų karaliumi Valdemaru ir Magdeburgo arkivyskupu.


== Galerija ==


== Šaltiniai ==


== Nuorodos ==
1911 m. Britanikos enciklopedija (angl.)