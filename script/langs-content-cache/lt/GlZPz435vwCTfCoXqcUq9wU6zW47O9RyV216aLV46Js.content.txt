revision: 6992499
title: "Dunikos vals\u010Dius"
url: https://lt.wikipedia.org/wiki/Dunikos_vals%C4%8Dius


---

Dunikos valsčius (latv. Dunikas pagasts) – viena iš Pietų Kuršo savivaldybės administracinių teritorijų Latvijos vakaruose, Lietuvos pasienyje. Plotas 210,4 km², 546 gyventojai (2023 m.). Administracinis centras – Sikšniai.


== Istorija ==
Įkurtas 1919 m., atskyrus nuo Rucavos, Bartos ir Nycos valsčių 13 kaimų. 1935 m. buvo 17 464 ha ploto. 1945 m. valsčiuje įkurtos Dunikos ir Sikšnių apylinkės, o 1949 m. valsčius panaikintas. 1962 m. Dunikos apylinkė prijungta prie Bartos apylinkės, 1968 m. dalis Bartos apylinkės perduota Sikšnių apylinkei. 1989 m. Sikšnių apylinkė pervadinta Dunikos apylinke, 1990 m. pertvarkyta į valsčių. Dabartinis valsčius apima ir dalį tarpukario Rucavos valsčiaus teritorijos.


== Geografija ==
Ribojasi su Pietų Kuršo savivaldybės Rucavos, Nycos, Uotankių, Bartos ir Kalėtų valsčiais bei Skuodo rajono Lenkimų ir Skuodo seniūnijomis. Valsčiaus vakarinė dalis yra Pajūrio žemumos Bartuvos lygumoje, rytinė – Vakarų Kuršo aukštumos Vartajos banguotoje lygumoje. Vidutinis aukštis prie Dunikos – 53 m, kitur – apie 40 m virš jūros lygio. Valsčiaus šiauriniu pakraščiu teka Bartuva (su Ječiupės ir Naudupės intakais), Pietiniu – Šventoji ir jos intakas Luknė. Valsčiaus rytuose telkšo Dunikos arba Gryna pelkė (Tīrspurvs, 1471 ha), pietvakariuose – Kirbos pelkės dalis (~500 ha). Miškai užima 58 % valsčiaus ploto, vyrauja spygliuočiai (du trečdaliai). Dunikos pelkės pietiniame pakraštyje auga vienintelė Latvijoje didesnio ploto (~11 ha) skroblų giraitė. Yra žvyro ir smėlio telkinių. Valsčių kerta regioninis automobilių kelias Gruobinia–Barta–Rucava (P113).Valsčiaus gamta saugoma Nycos kukmedyno ir Dunikos draustiniuose.


== Gyventojai ==
1935 m. valsčiuje gyveno 2550 žmonių, iš jų 97 % latvių. 1941 m. sovietų valdžia į tremtį išsiuntė 13, 1949 m. – 67 gyventojus. 2000 m. valsčiuje buvo 841 gyventojas, iš jų 85,6 % latvių, 11,7 % lietuvių, 2 % rusų.Didžiausios gyvenvietės – Sikšniai (178 gyv., 2022 m.), Dunika, Šukenė, Ječiai, Liepienai, Slamstai, Sudargai.


== Galerija ==

		
		


== Šaltiniai ==