revision: 6412275
title: Einius Petkus
url: https://lt.wikipedia.org/wiki/Einius_Petkus


---

Einius Petkus (g. 1970 m. gegužės 29 d. Vilniuje) – Lietuvos olimpietis, irkluotojas, sporto vadybininkas.
Buvo akademinio irklavimo rinktinės narys 1992 m. (Barselona, dvivietės su vairininku varžybose buvo devintas) ir 1996 m. (Atlanta, dvivietės be vairininko – dešimtas) vasaros olimpinėse žaidynėse.
SSRS sporto meistras (1989). Vilniaus internatinės sporto mokyklos auklėtinis (1988). 2003 m. baigė Vilniaus pedagoginio universiteto magistrantūrą, 2009 m. – doktorantūrą.
Irklavo pavienes dvivietę ir keturvietę su vairininku ir be vairininko, aštuonvietę valtis. Daugkartinis Lietuvos irklavimo čempionas. Baltijos šalių irklavimo čempionas: keturvietės su vairininku (1991) ir dvivietės be vairininko 500 m ir 2000 m (1998).
1989 m. SSRS čempionate irkluodamas aštuonvietę pelnė bronzos, neolimpinėje 500+2000 m rungtyje keturvietę be vairininko – sidabro medalį.
Pasaulio čempionatų dalyvis: irkluodamas dvivietę su vairininku 1993 m. Rudnicoje (Čekija) ir 1994 m. Indianapolyje (JAV) užėmė 6 vietą, dvivietę be vairininko 1995 m. Tamperėje (Suomija) – 7 vietą, 1997 m. Savojoje (Prancūzija) ir 1998 m. Kiolne (Vokietija) – 9 vietą, 2001 m. Liucernoje (Šveicarija) ir 2002 m. Sevilijoje (Ispanija) – 8 vietą.
1997 m. Pasaulio taurės varžybų 2 etapo Miunchene ir 3 etapo Liucernoje nugalėtojas, Pasaulio taurės laimėtojas.
Tarptautinių regatų Griunau (Vokietija, 1993), Liucernoje (1993, 1997), Kopenhagoje (Danija, 1995), Manheime (Vokietija, 1993, 1995), Esene (Belgija, 1995) ir Duisburge (Vokietija, 1993) 1 vietos laimėtojas.
Nuo 2005 m. dirbo Lietuvos olimpiniame sporto centre. Lietuvos irklavimo federacijos vyr. treneris (2005–2009).


== Nuorodos ==
Einius Petkus (sports-reference.com) Archyvuota kopija 2012-11-13 iš Wayback Machine projekto.
Einius Petkus (worldrowing.com)
Einaras Petkus (Lietuvos sporto enciklopedija)
Lietuvos irkluotojai olimpiečiai