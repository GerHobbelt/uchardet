revision: 6845554
title: "Bermud\u0173 istorija"
url: https://lt.wikipedia.org/wiki/Bermuda


---

Bermuda (Bermudai, Bermudų salos angl. Bermuda Islands) – Jungtinės Karalystės užjūrio teritorija, esanti Atlanto vandenyne, maždaug už 975 km į rytus nuo JAV. Koloniją sudaro per 150 vulkaninės kilmės salų, užimančių 58,8 km² plotą. Administracinis centras – Hamiltonas, išsidėstęs didžiausioje saloje.
Salos yra šiaurinis Bermudų trikampio pakraštys.


== Istorija ==
Salyną 1503 m. atrado ispanas Chuanas Bermudesas, 1684 m. Bermuda tapo Didžiosios Britanijos kolonija. 1968 m. Bermuda gavo vidaus savivaldą, bet iki šiol priklauso Jungtinei Karalystei. Dauguma gyventojų – buvusių vergų juodaodžių, portugalų ir britų palikuonys. Pragyvenimo lygis aukštas, per 1995 m. referendumą dauguma gyventojų nusprendė, kad nepriklausomybė jiems nereikalinga.


== Geografija ==
Bermuda yra Sargaso jūroje, turi 103 km kranto liniją. Didžiausioji Bermudos sala yra užgesusio povandeninio ugnikalnio viršūnė. Jos aukštis iškyla į 79 m. Aplink ją gausu smulkesnių salų ir salelių (181: Somerseto, Šv. Jurgio, Šv. Dovydo ir kt.). Klimatas tropinis, vidutiniškai drėgnas. Šalčiausio mėnesio (kovo) vidutinė temperatūra yra 16,7 °C, šilčiausio (rugpjūčio) – 26,7 °C. Per metus iškrenta ~1350 mm kritulių.
Auga Bermudos kedrų giraitės, mangrovės, įveistos kokospalmės.


== Ekonomika ==
Gyventojai kaupia vandens atsargas, kai lyja. Salyno klimatas švelnus ir drėgnas, juolab, kad salas skalauja šiltoji Golfo srovė. Bermudoje tarpsta mangrovės ir daugybė žydinčių augalų, tačiau tinkamos dirbti žemės maža, todėl vienintelė žemės ūkio kultūra, kurią eksportuoja Bermuda – žydinčios lelijos. Pastaruoju metu turistų sumažėjo, bet turizmas šalies ūkiui tebėra labai svarbus. Daugiau kaip 80 proc. turistų atvyksta iš JAV. Svarbiausios Bermudos ūkio šakos – bankininkystė ir draudimo verslas. Pagrindinės eksporto prekės yra: laivų ir lėktuvų degalai, vaistai, parfumerijos gaminiai.


== Šaltiniai ==