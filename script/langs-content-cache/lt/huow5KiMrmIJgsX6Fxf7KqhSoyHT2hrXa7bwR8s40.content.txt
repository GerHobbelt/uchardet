revision: 6838954
title: Guvahatis
url: https://lt.wikipedia.org/wiki/Guvahatis


---

Guvahatis (asam. গুৱাহাটী  = Guwāhāti, hind. गुवाहाटी, IAST: Guvāhāṭī) – miestas rytų Indijoje; Asamo valstijos didžiausias miestas, vienas svarbiausių ekonominių, kultūrinių, transporto centrų Šiaurės Rytų Indijoje. Miestas įsikūręs Šilongo plokščiakalnio papėdėje, Brahmaputros pietinėje pakrantėje. Guvahačio priemiestyje Dispure yra oficialioji Asamo sostinė. Veikia Lokpriya Gopinath Bordoloi tarptautinis oro uostas, geležinkelių ir plentų mazgas, upių uostas. Naftos perdirbimo, poligrafijos, elektronikos, maisto pramonė. Svarbus prekybinis centras (prekyba Asamo arbata, kita žemės ūkio produkcija). Veikia universitetas, technologijų institutas, planetariumas, zoologijos ir botanikos sodas. Gausu hinduistų šventyklų (XVI a. Kamakhijos šventykla, XVII a. Umanandos šventykla ir kt.).


== Istorija ==
Miestas čia gyvavo nuo senovės, minimas indų mitologijoje. Senovėje buvo žinomas kaip Pragdžjotišpuras (skr. प्राग्ज्योतिषपुर = IAST: Pragjotiṣpura) bei Durdžaja (skr. दुर्जय = IAST: Durjaya) ir buvo Kamarupa karalystės sostine. Iki IX–XI a. tai buvo didelis ir strategiškai svarbus miestas. Viduramžiais miestas buvo sugriautas, vėliau atkurtas ir priklausė Ahomo karalystei. Miestą daug kartų nesėkmingai bandė užimti Mogolai.