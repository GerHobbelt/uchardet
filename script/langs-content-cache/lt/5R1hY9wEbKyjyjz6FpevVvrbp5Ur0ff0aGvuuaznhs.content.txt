revision: 6803258
title: "\u017D\u0105s\u0173 kepen\u0117li\u0173 pa\u0161tetas"
url: https://lt.wikipedia.org/wiki/%C5%BD%C4%85s%C5%B3_kepen%C4%97li%C5%B3_pa%C5%A1tetas


---

Žąsų arba ančių kepenėlių paštetas (pranc. Foie gras) – specialiu būdu paruoštos peršertų žąsų arba ančių kepenėlės. Viso pasaulio gurmanai jas vadina prancūzišku terminu Foie gras („riebios kepenys“).
Tai yra kontroversiškas maisto produktas, kurio gamyba uždrausta kai kuriose pasaulio šalyse. Dėl jo 2008 m. Prancūzijoje įkurta iniciatyvinė grupė „Stop Gavage“ („Stop peršėrimui“), kuri vėliau tapo viena didžiausių tos šalies gyvūnų teisių organizacijų „L214“. Žąsys arba antys yra priverstinai peršeriamos (prancūzų kalboje šiam procesui pavadinti vartojamas specialus terminas gavage) 2–4 savaites prieš skerdimą kasdien, 2–4 kartus kišant metalinį vamzdį paukščiui į gerklę ir tiekiant daugiau pašaro, nei gyvūnas sulestų natūraliai.


== Istorija ==
Specialiai peršertų paukščių kepenėlių paštetas buvo vertinamas dar senovės Egipte, Graikijoje ir Romoje. Dabartinio delikateso klasikiniai receptai sukurti XVIII a. pabaigoje Prancūzijoje.


== Gamyba ==

Nors esama ir daugybės kitokių receptų, tradiciškai Foie gras gaminamas pertrinant šviežias žąsų arba ančių kepenis, pridedant prieskonių, triufelių (delikatesiniai grybai, dar vadinami trumais), vyno ir smulkiai pjaustytos veršienos. Subtilesnis, švelnesnio skonio ir labiau vertinamas yra paštetas iš žąsų kepenėlių.


== Konservuotas žąsų kepenėlių paštetas ==
Stikliniuose indeliuose arba skardinėse dėžutėse pardavinėjamas konservuotas prancūziškas Foie gras būna apdorotas termiškai (110 °C temperatūroje). Jei išlaikoma stabili 10–15 °C temperatūra, konservuotas Foie gras nesugenda keletą metų.[reikalingas šaltinis]


== Draudimai ==

Dėl specifinio paukščių penėjimo būdo šio produkto gamyba kai kuriose šalyse uždrausta.


== Nuorodos ==
Kaip valgyti tikrą žąsų kepenėlių paštetą Foie Gras Archyvuota kopija 2016-03-12 iš Wayback Machine projekto.


== Išnašos ==