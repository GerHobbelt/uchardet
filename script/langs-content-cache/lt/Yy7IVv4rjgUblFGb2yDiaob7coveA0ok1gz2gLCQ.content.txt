revision: 6935231
title: "Art\u016Bras Melianas"
url: https://lt.wikipedia.org/wiki/Art%C5%ABras_Melianas


---

Artūras Melianas (g. 1964 m. vasario 25 d. Panevėžyje) – ekonomistas, Lietuvos politinis bei visuomenės veikėjas.


== Biografija ==
Mokėsi Panevėžio 3–joje vidurinėje mokykloje. Nuo 1979 m. gyvena Vilniuje. 1982 m. baigė Vilniaus prekybos technikumą (dab. Vilniaus kolegiją). 1992 m. Vilniaus universitete baigė ekonomikos ir 1999 m. socialinio darbo studijas. Stažavosi Lenkijoje, Airijoje, Danijoje, JAV.
1992 m. Vilniaus grąžtų gamyklos inžinierius, 1995–2000 m. Vilniaus miesto savivaldybės socialinės paramos centro direktoriaus pavaduotojas, 2005 m. Vilniaus miesto savivaldybės administracijos Sveikatos ir socialinės apsaugos departamento direktoriaus pavaduotojas ir Socialinės paramos skyriaus vedėjas, nuo 2006 m. – Vilniaus apskrities viršininko pavaduotojas. 2000–2004 m. ir 2008–2012 m. 2000–2004 m. Seimo narys. 2012 m. – Vidaus reikalų ministras.
1990 m. Lietuvos liberalų sąjungos narys, nuo 2003 m. Liberalų ir centro sąjungos valdybos narys, nuo 2009 – Pirmininko pavaduotojas. 2013–2014 – Pirmininkas.
1997–2000 m. Vilniaus miesto savivaldybės tarybos narys, Socialinių reikalų komiteto pirmininkas. Prisidėjo steigiant socialinių paslaugų įstaigas: Motinos ir vaiko pensioną, Nakvynės namus, pensioną seneliams, užimtumo centrus sutrikusio intelekto vaikams. 2000 m. Vilniaus miesto savivaldybės tarybos narys. 2000–2004 m. ir 2008–2012 m. Seimo narys, Socialinių reikalų ir darbo komiteto narys. Rengė Darbo kodeksą, Pensijų reformos įstatymų paketą, Garantinio fondo ir kt. įstatymus, prisidėjo prie teikimo ratifikuoti Europos Socialinę Chartiją. Dirbo Lietuvos-Lenkijos ir Lietuvos-Ukrainos parlamentų asamblėjose. Palaikė glaudžius tarpvalstybinius santykius socialinės apsaugos ir ekonomikos srityse, buvo vizų panaikinimo su Ukraina iniciatorius.
2000 m. Lietuvos Raudonojo Kryžiaus draugijos valdybos narys, 2004 m. Lietuvos socialinių darbuotojų asociacijos viceprezidentas. Vilniaus labdaros fondo „Vaikai ir pasaulis“ vadovas. 1996 m. Naujininkuose įkūrė vaikų ir paauglių laisvalaikio klubą „Debesėlis“. Vilniaus Sostinės Lions klubo narys, 2013–2014 m. klubo Prezidentas, nuo 2015 m. Lietuvos Lions gubernijos valdybos narys.
Jo iniciatyva 2001 m. įsteigta visuomeninė organizacija „Naujininkų bendruomenė“, kurios nariai siekia suburti Naujininkuose gyvenančius ir dirbančius asmenis bendruomenės problemoms spręsti ir atstovauti bendruomenės interesams, plėtoti vaikų ir jaunimo, pagyvenusių žmonių užimtumo ir tobulėjimo galimybes, organizuoti bendruomenės renginius. Nuo 2014 m. – Naujininkų bendruomenės valdybos pirmininkas; 2008 m. inicijavo Dvarčionių bendruomenės steigimą, yra „Dvarčioniškių asociacijos“ valdybos narys.
Remiantis 2012 m. balandžio 12 d. pasirašytu LR Prezidentės dekretu Nr. 1K-1030, nuo 2012 m. balandžio 16 d. A. Melianas buvo paskirtas į Vidaus reikalų ministro pareigas.Pomėgiai – groti gitara, muzika, bendravimas, kelionės.
Žmona – Lina, vaikai – Armantas, Evaldas, Titas.


== Nuorodos ==
Artūro Meliano interneto svetainė;
2008 m. Lietuvos Respublikos Seimo rinkimai.
https://www.facebook.com/arturas.melianas


== Išnašos ==