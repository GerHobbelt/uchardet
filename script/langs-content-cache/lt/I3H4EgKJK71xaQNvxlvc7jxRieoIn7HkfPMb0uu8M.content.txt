revision: 4915572
title: "Pranas Eidukevi\u010Dius"
url: https://lt.wikipedia.org/wiki/Pranas_Eidukevi%C4%8Dius


---

Pranas Eidukevičius (slapyvardis Marcelka; 1869 m. spalio 7 d. Virbalyje, Kybartų valsčiuje – 1926 m. kovo 7 d. Maskvoje) – Lenkijos socialistų partijos, Lietuvos socialdemokratų partijos ir Rusijos socialdemokratų darbininkų partijos veikėjas.


== Biografija ==
1885–1895 m. dirbo Kauno fabrikuose, dalyvavo streikuose, už tai persekiotas, 1895 m. pabėgo į Rygą, dirbo šaltkalviu, dalyvavo socialdemokratų veikloje, už tai 1898 m. ištremtas. 1901–1903 m. gyveno Gardine, Balstogėje, Volkovysko apsk. , 1902 m. įstojo į PPS, 1903 m. organizavo streiką Gardine, 1904 m. sausio mėn. ištremtas 5 m. į Oleneco gub. 1904 m. spalio mėn. pabėgo.
1905 m. sausio mėn. dalyvavo organizuojant streiką Vilniuje, 1905 m. birželio mėn. – darbininkų sukilimą Lodzėje. 1905 m. PPS Lodzės apygardos sekretorius. 1906 m. vadovavo PPS organizacijai Vilniuje, su ja įstojo į LSDP. 1907 m. LSDP suvažiavime Krokuvoje kėlė reikalavimą LSDP įsijungti į RSDDP.
1906–1918 m. LSDP CK narys. Nuo 1908 m. gruodžio iki 1909 m. gegužės vadovavo nesėkmingai pasibaigusiam Vilniaus odininkų streikui. 1909 m. sausio mėn. M. Biržiškos bute organizavo LSDP VIII suvažiavimą, bandė LSDP prijungti prie RSDDP.
1909–1910 m. ir 1913–1914 m., pasivadinęs P. Baranausku, gyveno JAV. 1913 m. dalyvavo darbininkų streike Filadelfijoje. 1912 m. dalyvavo L. Trockio sušauktame socialdemokratų partijų suvažiavime. 1915 m. gyveno Galicijoje, suimtas kalėjo su V. Uljanovu.
1915 m. Vilniuje profsąjungų biuro pirmininkas. 1917 m. – Vilniaus konferencijos dalyvis. 1918 m. liepos 19 d. įkūrė Lietuvos ir Baltarusijos socialdemokratų darbininkų partiją (nuo 1918 m. rugpjūčio 14 d. – Lietuvos ir Baltarusijos komunistų partija). 1918 m. spalio 1 – 3 d. pirmininkavo Lietuvos komunistų partijos I suvažiavimui. 1918 m. gruodžio 15 d. – 1919 m. vasario 7 d. – Vilniaus tarybos pirmininkas. 1919–1920 m. – VČK darbuotojas Smolenske. 1921–1922 m. dėstė Vakarų tautinių mažumų universitete. 1924–1925 m. – Kominterno vykdomojo komiteto komisijos nelegaliam darbui atsakingasis sekretorius.
Bendradarbiavo „Visuomenėje“, „Naujojoje Gadynėje“, „Kovoje“, „Darbininkų Balse“.Palaidotas Novodevičės kapinėse Maskvoje.


== Nuorodos ==
P.Eidukevičiaus paminklas Novodevičės kapinėse


== Šaltiniai ==