revision: 6232119
title: "Pauk\u0161\u010Di\u0173 maitinimas"
url: https://lt.wikipedia.org/wiki/Pauk%C5%A1%C4%8Di%C5%B3_kolonija


---

Paukščių kolonija, kartais paukščių turgus – vieta, kur masiškai peri paukščiai.


== Jūros paukščių kolonijos ==
Vieta, paprastai ant uolų jūros pakrantėje arba uolėtose ar šiaip salelėse, kartais – paplūdimiuose, kurioje dauginimosi sezono metu poruojasi ir peri jūros paukščiai. Tokiose kolonijose paprastai peri šimtai ar tūkstančiai paukščių. Itin didelėse kolonijose gali perėti ir virš milijono paukščių. Kartais kolonijos gali būti gana toli nuo kranto, kai prie vandens nėra patogių vietų.
Lizdai gali būti išsidėstę gana atokiai vienas nuo kito (pvz., albatrosų kolonijose) arba išsidėstę visai greta vienas kito (pvz., alkinių paukščių kolonijose). Daugelyje kolonijų paprastai kartu peri kelių rūšių paukščiai, dažniausiai užimantys skirtingas ekologines nišas. Rūšių sudėtis kolonijoje priklauso nuo geografinės padėties ir vietovės pobūdžio. Šiaurės platumose kolonijose ant uolų paprastai peri tripirščiai kirai (Rissa) ir alkiniai paukščiai. Ypač didelės šiaurinės jūros paukščių kolonijos yra Britanijoje, Airijoje, Norvegijoje, Niufaundlende, Islandijoje, Aliaskoje, Kurilų salose, Kamčiatkoje, Ochotsko jūros pakrantėse. Tropinėse salose kolonijas dažniausiai sudaro žuvėdriniai paukščiai.
Jūros paukščiai gali perėti medžiuose, ant žemės (kartais net be suktų lizdų), uolų plyšiuose ar urvuose. Daugelis jūros paukščių kiekvienais metais grįžta perėti į tą pačią koloniją, net į tą patį lizdą ar urvą, ir savo vietą aršiai gina nuo konkurentų. Senuosiuose lizduose dažnai susitinka praeito sezono „sutuoktiniai“, kurie nedauginimosi metu gyveno atskirai, jiems nereikia ieškoti naujos vietos lizdui, kas taupo energiją. Buvę jaunikliai paprastai irgi grįžta į gimtą koloniją ir įsikuria netoli tėvų lizdo, kur išsirito.
Kolonijos paprastai būna vietose, kurias sunkiai prieina ar kurių visiškai neprieina keturkojai plėšrūnai ir kurios yra netoli maitinimosi vietų. Apie kolonijas kaupiasi paukščių išmatos, kurios neretai sudaro guano telkinius.


== Kolonijos Lietuvoje ==
Lietuvoje paukščių kolonijos irgi egzistuoja. Tai:

kirų kolonijos
kormoranų kolonijos
garnių kolonijos,
urvinių kregždžių kolonijos


== Nuorodos ==