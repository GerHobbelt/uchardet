revision: 6588909
title: "\u017Duvinto biosferos rezervatas"
url: https://lt.wikipedia.org/wiki/%C5%BDuvinto_biosferos_rezervatas


---

Žuvinto biosferos rezervatas – saugoma gamtos sritis pietų Lietuvoje, Alytaus rajono, Lazdijų rajono ir Marijampolės savivaldybėse, pirmasis ir vienintelis biosferos rezervatas šalyje. Beveik visa rezervato teritorija priklauso Dovinės upės baseinui (tik Žaltyčio ežeras ir apylinkės priklauso Želsvelės baseinui; Dovinė ir Želsvelė yra Šešupės baseino upės). Rezervatas apima Žuvinto ir Amalvo pelkių kompleksus, į vakarus nuo Žuvinto esančius Buktos mišką, Žaltyčio ežerą ir pelkes apie jį. Žuvinto pelkė nuo 1993 m. saugoma Ramsaro tarptautinės konvencijos.Rezervato plotas 18 490 ha. Direkcija Aleknonyse. Rezervatas įsteigtas 1937 m. kaip valstybinis rezervatas, siekiant išsaugoti Žuvinto ežero ir jį supančių pelkynų ekosistemas, turtingą gyvūnijos pasaulį, ypač paukščius. 2002 m. tapo biosferos rezervatu. Yra nedidelis gamtos muziejus.
Rezervate yra aptikta apie 2000 vabzdžių, 5 roplių, 10 varliagyvių ir 45 žinduolių rūšių, Žuvinto ežere aptinkamos 22 žuvų rūšys.


== Gamtos vertybės ==
Rezervato teritorijoje yra didžiausia Lietuvoje šlapynė – Žuvinto pelkė su Žuvinto ežeru, pasižyminti paukščių gausa ir neliesta gamta.Žuvinto ežeras labai seklus, dumblėtas, čia veši viršvandeninė ir povandeninė augalija, jame gausu plaukiojančių augalų salelių – kinių. Prie ežero šliejasi du aukštapelkių masyvai bei didžiuliai nendrynų ir viksvynų plotai. Vakariniame pakraštyje rezervatui priskiriama dalis Buktos girios. Žuvinto ežeras vadinamas Lietuvos gulbių lopšiu, kadangi būtent iš čia gulbės nebylės paplito po Lietuvos ežerus. Žuvinto rezervate užregistruotos 247 paukščių rūšys, ežeras garsėja perinčių vandens paukščių gausa. Čia apsistoja ir daugiatūkstantiniai migruojančių žąsų pulkai, gervės. Ežerą supančiuose miškuose ir pelkėse nemažai saugomų augalų rūšių. Per keletą paskutiniųjų dešimtmečių ežeras labai „paseno“ nuo vandens lygio reguliavimo ir didelio kiekio trąšų bei kitų cheminių medžiagų, patekusių iš aplinkinių laukų. Ežeras sparčiai užželia, mažėja perinčių paukščių.


== Laisvalaikis ==
Direkcijos pastate įrengta Žuvinto rezervato gamtos ekspozicija, apžvalgos bokštelis.


== Istorija ==
Žuvinto rezervatas – pirmoji Lietuvoje saugoma teritorija. Rezervato steigimo iniciatorius – Tadas Ivanauskas, tyręs Žuvinto ežero paukščius, organizavęs kitus gamtos tyrimus. Siekiant išsaugoti nykstančius vandens paukščius, LR žemės ūkio ministerija nusavino Žuvinto ežerą ir 1937 m. jį perdavė Vytauto Didžiojo universiteto Matematikos-gamtos fakultetui, Žuvintui nustatytas gamtos apsaugos režimas. 1946 m. tapo valstybės saugomu objektu. 2002 m. Žuvinto valstybinio gamtinio rezervato, Žaltyčio ornitologinio ir Amalvo botaninio–zoologinio draustinių pagrindu įkurtas Žuvinto biosferos rezervatas. 2004 m. rezervato teritorijai suteiktas paukščių apsaugai svarbios teritorijos statusas – rezervatas įtrauktas į Europos Sąjungos vertingiausių gamtinių teritorijų tinklą Natura 2000. 2011 m. rezervatas įtrauktas į UNESCO programos „Žmogus ir biosfera“ pasaulinį biosferos rezervatų sąrašą.


== Administracija, vadovybė ==
Prižiūri Žuvinto biosferos rezervato direkcija. Adresas – Aleknonių k., Simno paštas, LT-64301, Alytaus rajonas.
Direktoriai:

1937 m. balandžio 6 d. – 1940 m. spalio 1 d., vėliau su pertraukomis iki 1980 m. Teofilis Zubavičius (1914–1993)
1953–1959 m. vedėjas Balys Dereškevičius
1959–1963 m. vedėjas Juozas Muraška
1963–1964 m. laikinasis vedėjas Bronius Šileikis
1965 m. R. Jankauskas
1966–2002 m. Vytautas Nedzinskas (1940–2002)
2002–2020 m. Arūnas Pranaitis
nuo 2021 m. Paulius Čeponas


== Šaltiniai ==


== Nuorodos ==
Oficiali Žuvinto biosferos rezervato svetainė
Amalvo ir Žuvinto pelkėms – antrasis kvėpavimas; GRYNAS.lt, 2012 m. balandžio 6 d.