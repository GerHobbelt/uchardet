revision: 6986982
title: Stambulo Anadolu Efes
url: https://lt.wikipedia.org/wiki/Stambulo_Anadolu_Efes


---

Stambulo „Anadolu Efes“, oficialiai „Anadolu Efes“ sporto klubas (Anadolu Efes Spor Kulübü) – Turkijos sporto klubas ir krepšinio komanda, įsikūrusi Stambule. Priklauso alaus gamybos įmonei „Efes Beverage Group“. Tai sėkmingiausiai Turkijos lygoje rungtyniaujanti komanda.
1976–2011 m. pagal rėmėją vadinta Efes Pilsen. 2011 m. Turkijoje priėmus įstatymą, uždraudusį sporto organizacijoms reklamuoti alkoholio ir tabako gaminius, pakeitė pavadinimą į Anadolu Efes (Anadolu reiškia turkišką Mažosios Azijos pavadinimą – Anatoliją. Taip pavadinta korporacija, kuriai priklauso Efes alaus darykla).


== Istorija ==
„Efes Pilsen“ krepšinio klubas įkurtas 1976 m. vietoje bankrutavusio antros lygos klubo „Kadıköyspor“. 1978 m. „Efes“ pakilo į pirmąją lygą, o po metų jau tapo šalies čempionais. Tais pačiais metais debiutavo „Eurolygoje“. Ypač pergalingai „Efes“ pradėjo rungtyniauti XX a. paskutiniajame dešimtmetyje, kai komandai vadovavo Aidinas Ersas, o žaidė Petaras Naumoskis, Laris Ričardas, Ufukas Sarydža. 1993 m. jie atvedė „Efes“ į Saportos taurės finalą, tačiau Salonikų „Aris“ per plauką išplėšė pergalę. 1996 m., komandą papildžius Konradui Makrėjui ir Mirsadui Tiurkčanui, ji laimėjo R. Koračo taurę, finale palaužusi Milano „Olimpiją“.
Nuo 1996 m. „Efes Pilsen“ pradėjo nuolatos rungtyniauti „Eurolygoje“, o Turkijos lygoje beveik kasmet skynė pergales, nors nesyk nusileisdavo kitam galingam Turkijos klubui „Fenerbahçe“. 2000 m. klubas tapo pirmąja Turkijos komanda, patekusia į finalinio ketverto etapą, ir šį pasiekimą ji pakartojo 2001 m. „Suprolygoje“, kai į pergales ją vedė Hidajetas Tiurkohlu, Mehmetas Okuras, Predragas Drobniakas, Ibrahimas Kutluajus ir Damiras Mulaomerovičius.
2005 m. ir 2006 m. klubas pasiekė „Eurolygos“ ketvirtfinalius, o 2006 m. ir 2007 m. iškovojo Turkijos taurę. 2009 m. „Efes“ pasiekė net dar geresnių rezultatų bei tapo Turkijos krepšinio lygos nugalėtoju ir iškovojo taurę, bet kito trofėjaus turėjo laukti iki 2015 m., kai klubas, finale nugalėjęs „Fenerbahçe“, iškovojo Turkijos taurę. „Efes“ nuolat pasiekdavo „Eurolygos“ atkrintamąsias varžybas, kartais ir ketvirtfinalius, bet iki finalinės ketveriukės nukeliauti nepavykdavo. 2018–2019 m. „Efes“ pirmąsyk pateko į „Eurolygos“ finalą, kur 83:91 pralaimėjo Maskvos CSKA. Kitą sezoną komanda dominavo, bet viską nutraukė įsiplieskusi COVID-19 pandemija. 2020–2021 m. „Eurolygos“ sezone „Anadolu Efes“, vedama Vasilijės Micičiaus ir Šeino Larkino, galiausiai tapo žemyno čempione, finale palauždama „Barseloną“. Kitą sezoną komanda pakartojo šį pasiekimą, finale minimalu rezultatu nugalėjusi Madrido „Real“.


== Pasiekimai ==
Koračo taurė: 1995–96 m.
Basketbol Süper Ligi: 1978–79, 1982–83, 1983–84, 1991–92, 1992–93, 1993–94, 1995–96, 1996–97, 2001–02, 2002–03, 2003–04, 2004–05, 2008–09, 2018–19, 2020–21, 2022–23 m.
Turkijos krepšinio taurė: 1993–94, 1995–96, 1996–97, 1997–98, 2000–01, 2001–02, 2005–06, 2006–07, 2008–09, 2014–15, 2018, 2022 m.
Turkijos Prezidento taurė: 1986, 1992, 1993, 1996, 1998, 2000, 2006, 2009, 2010, 2015, 2018, 2019, 2022 m.
1993 m. Europos taurės vicečempionai
2021, 2022 m. Eurolygos čempionai
2000 m. Eurolygos trečios vietos laimėtojai
2019 m. Eurolygos vicečempionai
2001 m. Suprolygos trečios vietos laimėtojai


== Lietuviai ==
Saulius Štombergas (2001–2002 m.)


== Treneriai ==
Stambulo „Anadolu Efes“ yra treniravę šie treneriai:


== Šaltiniai ==


== Nuorodos ==
Oficialus puslapis Archyvuota kopija 2013-11-07 iš Wayback Machine projekto.