revision: 6930702
title: Donaldas Trampas
url: https://lt.wikipedia.org/wiki/Donald_Trump


---

Donaldas Džonas Trampas (angl. Donald John Trump, g. 1946 m. birželio 14 d. Kvinse, Niujorke) – garsus amerikiečių verslininkas, investuotojas, televizijos laidų vedėjas, knygų autorius, politikas, 45-asis Jungtinių Amerikos Valstijų prezidentas.
Kompanijų „The Trump Organization“ ir „Trump Entertainment Resorts“ įkūrėjas ir prezidentas. Gerai žinomas dėl ekstravagantiško gyvenimo būdo ir prieštaringai vertinamų viešųjų kalbų bei sumanymų. 2003–2015 m. buvo populiaraus NBC realybės šou „Mokinys“ („The Apprentice“) vedėjas.
Verslininko turtas 2015 m. spalį įvertintas 4,5 mlrd. JAV dolerių.[reikalingas šaltinis]Nuo 1987 m. su pertraukomis D. Trampas priklauso JAV respublikonų partijai. 2015 m. birželio 16 d. jis paskelbė apie savo dalyvavimą 2016 m. JAV prezidento rinkimuose, laimėjo vidinius respublikonų rinkimus dėl kandidatūros į JAV prezidento postą iškėlimo. 2016 m. metų JAV prezidentuose rinkimuose netikėtai įveikė demokratų partijos kandidatę Hilari Klinton.
Trampui du kartus buvo surengtas apkaltos procesas. 2023 m. kovą Trampas tapo pirmuoju buvusiu JAV prezidentu, kuriam pareikšti oficialūs įtarimai dėl galimai padarytų nusikalstamų veikų.Kai kurie mokslininkai ir istorikai vertina Trampą kaip vieną blogiausių JAV istorijoje prezidentų.


== Biografija ==
Donaldas Trampas gimė 1946 m. birželio 14 d. Niujorke. Jis buvo ketvirtasis Niujorko nekilnojamojo turto rinkos magnato Fredo Trampo vaikas. Kai D. Trampui buvo 13 metų, dėl netinkamo elgesio mokykloje tėvas jį išsiuntė mokytis į karo akademiją. Vėliau Donaldas mokėsi Vartono verslo mokykloje prie Pensilvanijos universiteto ir dirbo tėvo kompanijoje. 1971 m. D. Trampas perėmė kompanijos valdymą iš tėvo ir pervadino ją į „The Trump Organization“. Daugeliui kompanijai priklausančių dangoraižių buvo suteikti Trampo kompanijos pavadinimai: Trump Tower, Trump Plaza ir pan. Šių pastatų yra ne vien Niujorke, bet ir Mumbajuje, Stambule ir Filipinų miestuose. D. Trampas plėtojo viešbučių ir kazino verslą, tačiau ši įmonė keturis kartus skelbė bankrotą. D. Trampo verslas apėmė pramogų sritį: 1996−2015 m. jam priklausė „Mis Visata“, „Mis JAV“ ir „Mis JAV paauglė“ grožio konkursų teisės. 2003 m. jis pradėjo vadovauti NBC TV kanalo realybės šou „Mokinys” („The Apprentice“). Šioje laidoje dalyviai konkuravo dėl vadybininko vietos Trampo kompanijoje. D. Trampas laidos „Mokinys” vedėju buvo 14 metų ir deklaravo 213 mln. JAV dolerių vertės iš TV kanalo gautas pajamas.
Apie siekį tapti JAV prezidentu D. Trampas užsiminė bent 1987 m. 2000 m. JAV prezidento rinkimuose jis norėjo tapti Reformų partijos kandidatu. 2015 m. birželį D. Trampas Respublikonų partijoje oficialiai patvirtino siekį tapti JAV prezidentu. Per rinkimus jis žadėjo sustiprinti JAV ekonomiką, pastatyti sieną tarp JAV ir Meksikos bei laikinai uždrausti musulmonų imigraciją į JAV. Pastarieji du pažadai sukėlė įvairių visuomenės grupių protestų. Respublikonų partija jį patvirtino savo kandidatu į JAV prezidentus.
D. Trampas 2016 m. lapkričio 8 d. įvykusiuose rinkimuose įveikė Demokratų partijos kandidatę Hilari Klinton ir 2017 m. sausio 20 d. buvo prisaikdintas 45-uoju JAV prezidentu. D. Trampas tapo pirmuoju JAV prezidentu, kuris anksčiau nėjo jokių oficialių valstybinių pareigų ir nebuvo tarnavęs JAV kariuomenėje.2020 m. vasario 5 d. baigėsi apie 5 mėn. trukusi trečioji JAV istorijoje prezidento apkalta – JAV Senatas išteisino D. Trampą. Jis kaltintas neteisėtai raginęs užsienio – Ukrainos – vyriausybę kištis į JAV rinkimus (už balsavo 48 senatoriai, o prieš – 52) bei trukdymu Kongresui vykdyti tyrimą (už – 47 senatoriai, o prieš – 53 senatoriai). Prezidento nuteisimui buvo reikalinga dviejų trečdalių dauguma.2020 m. lapkritį vykusiuose JAV prezidento rinkimuose D. Trampas, kaip respublikonų partijos kandidatas, siekė antrosios JAV prezidento kadencijos, tačiau buvo nugalėtas demokratų partijos kandidato Dž. Baideno.2021 m. sausio 13 d. Jungtinių Valstijų Atstovų rūmai balsų dauguma palaikė iniciatyvą surengti D. Trampui apkaltą už tai, kad nesutinkančius su rinkimų į prezidentus rezultatais savo šalininkus jis ragino užimti Kapitolijų, kas buvo padaryta 2021 m. sausio 6 d. D.Trampas – pirmasis JAV prezidentas, kuriam apkalta iškelta du kartus.


== Šeima ==
D. Trampas yra vedęs tris kartus, iš šių santuokų turi 5 vaikus.
1977 m. vedė Čekijos atletę ir modelį Ivaną Zelnickovą. Su ja susilaukė 3 vaikų – sūnų Donaldo (g. 1977 m. gruodžio 31 d.) ir Eriko (g. 1984 m. sausio 6 d.) bei dukters Ivankos (g. 1981 m. spalio 30 d.). Išsiskyrė 1990 m.
1993 m. vedė aktorę Marlą Meiplz. Su ja susilaukė dukters Tifanės (g. 1993 m. spalio 13 d.). Išsiskyrė 1999 m.
2005 m. vedė iš Slovėnijos kilusią modelį Melaniją Knaus. Su ja susilaukė sūnaus Berono Viljamo (g. 2006 m. kovo 20 d.).


== Šaltiniai ==

Vikicitatos