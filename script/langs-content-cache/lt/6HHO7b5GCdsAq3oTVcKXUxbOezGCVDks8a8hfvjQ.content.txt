revision: 6902180
title: Linaresas
url: https://lt.wikipedia.org/wiki/Linaresas


---

Linaresas – miestas Ispanijoje, Andalūzijoje, Chaeno provincijoje. Tai pagal dydį antras miestas provincijoje: pagal 2007 metų gyventojų surašymą jame gyveno 61 347 gyventojai. Jis yra 419 m virš jūros lygio ir užima 195,15 km² teritoriją. Išsidėstęs netoli nuo provincijos sostinės Chaeno – 51 km ir 120 km nuo autostrados Valensija–Kordoba (N-322).
Miestas turi gerą susisiekimą geležinkeliu su likusia Ispanija.
Šalia Linareso buvo senovinis Kastulo miestas, kuris buvo įkurtas dar antikos laikais.


== Istorija ==
XIX a. viduryje, dėka šalia esančių švino kasyklų, tapo svarbiu kalnų pramonės centru: čia buvo lydomas švinas, gaminamos švininės plokštės ir vamzdžiai. Be to, kaip šalutinis produktas, iš švino rūdos buvo išgaunamas sidabras. Dėl to gyventojų skaičius išaugo nuo 6000 gyv. (1849 m.) iki 36000 gyv. (1877 m.). Atsižvelgiant į pramonės ir prekybos augimą, Linaresui 1875 m. buvo suteiktos miesto teisės.


== Pramonė ==
Dar neseniai Linarese vietinė ekonomika buvo stipriai susijusi su kalnakasyba, švino lydimu, parako ir dinamito gamyba. Nuo 1991 m. kasyklos uždarytos, bet Linarese veikia kelios svarbios gamyklos: „Santa Motors“, gaminanti Ispanijos armijai visureigius automobilius Anibal, priemiestinių traukinių (CAF), vėjo turbinų („Grupo Daniel Alonso y Gamesa“) ir cukraus iš cukrinių runkelių („Azucareras Reunidas de Jaen S.A.“) (dabar gaminanti iš rapsų, palmių, sojų ir saulėgrąžų aliejaus biodizeliną) įmonės.


== Švietimas ==
Iš mokslo įstaigų Linarese yra Technikos kolegija, nuo 1993 m. priklausanti Chaeno universitetui.


== Kultūra ==
Mieste yra paminklas įžymiajam Ispanijos toreadorui Manolete (Manuel Rodríguez Sánchez), kuris žuvo Linareso koridoje.
Linarese yra gimęs gitaristas Andrés Segovia, dainininkas ir aktorius Rafaelis (Miguel Rafael Martos Sánchez), čia gyveno džiazo vokalistė Virginia Maestro.


== Sportas ==
Nuo 1978 m. Linarese rengiamas prestižinis kasmetinis tarptautinis Linareso šachmatų turnyras, kuriame dalyvauja stipriausi pasaulio didmeistriai.

FutbolasLinares Deportivo – futbolo klubas;
Namų rungtynes žaidė Savivaldybės stadione, kuris talpina 10 tūkst. žiūrovų.


== Miestai partneriai ==
 Mazovijos Tomašuvas, Lenkija
 Kastras, Prancūzija
 Maulė, Čilė
 Nuevo Leonas, Meksika


== Išnašos ==


== Nuorodos ==
[ Linareso savivaldybės svetainė]
Kultūros ir turizmo paslaugos
Kultūrinio turizmo informacija ir nuotraukos