revision: 6774304
title: Oginskiai
url: https://lt.wikipedia.org/wiki/Oginskiai


---

Oginskiai – Lietuvos Didžiosios Kunigaikštystės (LDK) ir Lietuvos bajorų didikų ir kunigaikščių (nuo 1783 m.) giminė, nuo XVII a. pabaigos dariusi didelę įtaką Lietuvos politiniame ir kultūriniame gyvenime.


== Kilmė ==
Kildino save iš Riurikaičių. Giminės pradininkas Smolensko dalinio kunigaikščio Vasiliaus Hlašinos vaikaitis Dmitrijus Hlušonokas (miręs 1510 m.), kuriam 1486 m. Aleksandras padovanojo Uogintų (Kaišiadorių rajonas) dvarą. Pagal šį vietovardį giminė ir gavo Oginskių vardą. XVII a. Oginskiai rėmė stačiatikių bažnyčią, vėliau tapo katalikais. Svarbiausios giminės valdos buvo Žemaitijoje ir Baltarusijoje.


== Dvarai ==

		
		


== Žymiausi Oginskiai ==
Aleksandras Oginskis (1590 m.-1653 m.) Minsko vaivada, Trakų kaštelionas;
Marcijonas Aleksandras Oginskis (1632 m.-1690 m. sausio 5 d. Alovėje) – nuo 1670 m. Trakų vaivada, nuo 1684 m. LDK kancleris;
Jonas Oginskis (m. 1684 m.) – nuo 1672 m. Mstislavlio vaivada, nuo 1682 m. LDK lauko etmonas, Polocko vaivada; 1675 m. ir 1683 m. dalyvavo kovose su turkais;
Grigalius Antanas Oginskis, Jono sūnus (m. 1709 m. spalio 28 d. Liubline) – nuo 1698 m. Žemaitijos seniūnas, nuo 1703 m. LDK lauko etmonas. Kovojo su Sapiegomis, prisidėjo prie jų įtakos silpninimo (1700 m. Valkininkų konfederacija). Per Šiaurės karą kovojo su švedais ir jų sąjungininkais, 1703 m. su kitais suorganizavo LDK generalinę konfederaciją;
Kazimieras Dominykas Oginskis, Jono sūnus (m. 1733 m.) – 1730–1733 m. Vilniaus vaivada;
Ignotas Oginskis (1698 m. – 1775 m. kovo 9 d. Halėje) – 1732 m. Lietuvos vyriausiojo tribunolo maršalka, nuo 1744 m. LDK rūmų maršalka, nuo 1750 m. Didysis maršalka, nuo 1768 m. Vilniaus kaštelionas. Pasiuntinys Peterburge;
Mykolas Kazimieras Oginskis, Jono proanūkis (1728 m. – 1800 m. sausio 31 d.), 1764–1768 m. Vilniaus vaivada, 1768–1793 m. LDK Didysis etmonas;
Mykolas Kleopas Oginskis (1765 m. spalio 7 d. Guzove prie Varšuvos – 1833 m. spalio 15 d. Florencijoje, Italija) – visuomenės veikėjas, kompozitorius;
Gabrielius Oginskis (1784 m. – 1842 m. gruodžio 15 d.) – vienas 1830–1831 m. sukilimo Lietuvoje vadų;
Irenėjus Kleopas Oginskis, Mykolo Kleopo sūnus (1808–1863 m. Rietave, kitais duomenimis, 1870 m. Paryžiuje) – Raseinių bajorų maršalka. Rietavo dvare 1859 m. įsteigė agronomijos mokyklą, 1835 m. baudžiauninkus atleido nuo lažo. 1863 m. sukilimo dalyvis;
Bogdanas Oginskis, Irenėjaus sūnus, (1848–1909 m.) – Rietave 1874 m. įsteigė šešiametę muzikos mokyklą, steigė įmones, rengė žemės ūkio parodas. 1892 m. Rietave pastatė pirmąją Lietuvoje elektrinę;
Mykolas Oginskis, Irenėjaus sūnus, (1849–1902 m.) – Plungės dvaro savininkas.