revision: 6470437
title: Kordiljeros provincija
url: https://lt.wikipedia.org/wiki/Kordiljeros_provincija


---

Kordiljeros provincija (isp. Provincia Cordillera) – viena iš penkiolikos Santa Kruso departamento provincijų, esanti pietinėje departamento dalyje, Bolivijoje. Tai plotu didžiausia provincija tiek departamente (sudaro 23,27 % departamento ploto), tiek visoje šalyje (7,85 % šalies teritorijos). Provincijos sostinė – Laguniljasas.


== Istorija ==
Provincija buvo įkurta kartu su Santa Kruso departamentu 1826 m. sausio 26 d.
Kordiljeros provincija yra viena iš penkių Bolivijos provincijų, iš kurių gvaraniai siekia sukurti naują dešimtą Čiako (isp. Chaco) departamentą. 2006 m. buvo pasiūlyta naujo departamento vėliava.


== Geografija ==
Šiaurėje Kordiljeros provincija ribojasi su Čikitoso provincija, šiaurės vakaruose su Andreso Ibanjeso ir Floridos provincijomis, vakaruose su Valjegrandės provincija, pietvakariuose su Čukisakos departamentu, pietuose su Paragvajumi, rytuose su Germano Busčo provincija.
Kordiljeros provincija patenka į geografinį Gran Čiako regioną, kuris toliau tęsiasi Čukisakos ir Tarichos departamentuose, taip Paragvajuje ir Argentinoje. Provinciją kerta Rytų Kordiljeros kalnų grandinė. Pagrindinės teritoriją kertančios upės – vakarinėje dalyje Rio Grandė ir centrinėje dalyje Parapeti, kurios intakai suformuoja Isosogo pelkynus. Į Kordiljeros provinciją patenka didžioji Isosogo pelkynų dalis.
Provincijoje vyrauja šiltas, drėgnas klimatas. Vidutinė metinė temperatūra 23 °C, metinis kritulių kiekis 730,45 mm.


== Demografija ==
Kordiljeros provincijos gyventojai (101 733 gyv.) sudaro 5,01 % visų departamento gyventojų. 33,78 % provincijos gyventojų gyvena miestuose ir 66,22 % kaimuose.
Didžiausi provincijos miestai:

Kamiris (26 505 gyv.)
Bojuibė (2 907 gyv.)
Čaragva (2 737 gyv.)
Abapo (2 218 gyv.)51,18 % provincijos gyventojų yra vyrai, 48,82 % moterys. 46,83 % gyventojų yra jaunesni negu 16 metų.
Pagal 2001 metų surašymo duomenis 37,18 % provincijos gyventojų save priskiria gvaraniams, 7,61 % kečujams, 1,18 % aimarams, 1,58 % kitoms indėnų tautoms, tarp jų čikitanams, mojeño. 52,45 % gyventojų nepriklauso jokioms indėnų tautoms.
Didžioji provincijos gyventojų dirba žemės ūkio, gyvulininkystės ir miškininkystės sektoriuje (41,44 %).


== Administracinis suskirstymas ==

Provincija padalinta į 7 savivaldybes:


== Šaltiniai ==


== Nuorodos ==
Kordiljeros provincijos žemėlapis Archyvuota kopija 2007-09-27 iš Wayback Machine projekto.