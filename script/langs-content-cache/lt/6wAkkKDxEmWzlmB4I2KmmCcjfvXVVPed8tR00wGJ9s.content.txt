revision: 6725957
title: "Nie\u017Eai"
url: https://lt.wikipedia.org/wiki/Nie%C5%BEai


---

Niežai (lot. scabies) – užkrečiama parazitinė odos liga, pasireiškianti itin stipriu niežėjimu. Simptomai: odos bėrimas, išbertos plaštakos, riešai, tarpupirščiai, apie bambą, lytinius organus, matomi erkių takai.


== Sukėlėjas ==

Ligos sukėlėjas – smulki erkė Sarcoptes scabiei va. hominis, vos matoma paprasta akim, (maždaug 0,3–0,4 mm dydžio. Patelė įsirausia į paviršinius odos sluoksnius ir joje gyvena, dauginasi, maitinasi, deda kiaušinius (kasdien po 2–3 kiaušinius per 4–6 savaičių gyvenimo trukmę). Niežinės erkės neskraido, nešokinėja, gali šliaužti šilta žmogaus oda 2,5 cm per minutę greičiu. Niežinės erkutės paprastai išgyvena esant 37 laipsnių temperatūrai, esant 55 laipsnių temperatūrai žūsta per 10 minučių, esant neigiamai temperatūrai – per kelias dienas. Be šeimininko kambario temperatūroje niežinė erkė neišgyvena ilgiau nei 3–4 dienas, žemesnė temperatūra ir didesnė santykinė patalpų drėgmė pailgina išgyvenimą.


== Gydymas ==
Gydymui skiriami tepalai arba emulsijos odai tepti. Papildomai dezinfekuojami sergančiojo apranga ir lovos patalynė, išvalomos patalpos. Gydomas ne tik sergantysis, bet ir su juo artimai kontaktavę asmenys. Be šeimininko kambario temperatūroje niežinė erkė žūsta praėjus kelioms dienoms, todėl kartais gydant niežus rekomenduojama asmeninius daiktus palikti nuošalioje vietoje savaitės laikotarpiui. Gydymo metu ir baigus gydymą drabužius ir patalynę būtina pakeisti, išskalbti ir išvirinti, jei virinti negalima – išlyginti karštu lygintuvu iš vidinės pusės. Daiktai, kurių negalima skalbti (šlepetės, pirštinės, megztiniai, minkšti žaislai, paltai ir kt.), sudedami į plastikinius maišus ir juose laikomi 1 savaitę.


== Šaltiniai ==