revision: 5602965
title: "Druskinink\u0173 Mikalojaus Konstantino \u010Ciurlionio meno mokykla"
url: https://lt.wikipedia.org/wiki/Druskinink%C5%B3_Mikalojaus_Konstantino_%C4%8Ciurlionio_meno_mokykla


---

Druskininkų Mikalojaus Konstantino Čiurlionio meno mokykla  – meno mokykla Druskininkuose, vykdanti muzikinio, choreografinio ir dailės ugdymo programas. Yra formalųjį švietimą papildanti mokykla, Druskininkų savivaldybės biudžetinė įstaiga, kurios kodas – 190031263, mokomoji kalba – lietuvių. Mokykla įsikūrusi Vytauto g. 23, jos V. K. Jonyno dailės ugdymo skyrius – Vytauto g. 14.


== Istorija ==
Mokykla atidaryta 1960 m. spalio 1 d. Pirmasis mokyklos direktorius ir įkūrėjas buvo chorvedys, pedagogas Apolinaras Likerauskas. Pirmaisiais metais mokykloje dirbo penki mokytojai, muzikos meno mokėsi 60 mokinių. 1976 m. naujai pastatyta muzikos mokykla. 
1978 m. miesto dailininkų dėka Druskininkuose atidaryta dailės mokykla, kuriai dešimt metų vadovavo Liucija Vrubliauskienė. Pirmaisiais metais į ją priimti 38 mokiniai, dirbo 8 mokytojai.
1995 m. muzikos mokyklai suteiktas Mikalojaus Konstantino Čiurlionio vardas. 1997 m. dailės mokykla pavadinta Vytauto Kazimiero Jonyno vardu. 2010 m. muzikos ir dailės mokyklos buvo sujungtos į vieną Druskininkų M. K. Čiurlionio meno mokyklą.
Iki 2010 m., per 50 veiklos metų, muzikos mokyklą baigė 45 absolventų laidos (1071 moksleivis), dailės mokykla išleido 30 absolventų laidų (758 moksleiviai). 
2018 m. spalio 1 d. duomenimis, meno mokyklos muzikos dalykų mokėsi 189 mokiniai, choreografijos dalykų – 68 mokiniai, dailės skyriuje mokėsi 218 mokinių arba iš viso – 475 mokiniai. Dirbo 30 mokytojų.


== Direktoriai ==


=== Muzikos mokykla ===
Apolinaras Likerauskas (1960-1961)
Antanas Gradeckas (1961)
Aleksandras Jurgelionis (1961-1964)
Irena Rutkauskienė (1964-1981)
Zigmas Ūksas (1981-1994)
Antanina Gecevičiūtė-Laurenčikienė (1994-2009)


=== Dailės mokykla ===
Liucija Vrubliauskienė (1978-1988)
Saulius Vaivada (1988)-(1991)
Aušra Grigaliūnienė (1991)-(2008)


=== M. K. Čiurlionio meno mokykla ===
Ona Olšauskienė (2010-)


== Nuorodos ==
Oficiali svetainė
Informacija apie mokyklą (aikos.smm.lt)