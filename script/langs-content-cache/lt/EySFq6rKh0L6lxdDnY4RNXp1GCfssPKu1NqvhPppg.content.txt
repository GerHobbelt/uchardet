revision: 6348643
title: "Mol\u0117t\u0173 astronomijos observatorija"
url: https://lt.wikipedia.org/wiki/Mol%C4%97t%C5%B3_astronomijos_observatorija


---

Molėtų astronomijos observatorija (sutr. MAO) – astronomijos observatorija 63 km į šiaurę nuo Vilniaus, 12 km nuo Molėtų ant Kaldinių kalvos (apie 210 m virš jūros lygio), šalia Kulionių kaimo, priklausanti Vilniaus universiteto Teorinės fizikos ir astronomijos institutui.


== Istorija ==
Senoji Vilniaus universiteto astronomijos observatorija, atidaryta 1753 m., ir naujoji universiteto observatorija netoli Vingio parko, pastatyta 1921 m., palaipsniui atsidūrė Vilniaus mieste, taigi nebetinkamoje stebėjimams vietoje. Nauja observatorija įsteigta 1969 m., statyba baigta 1977 m., kai kurie pastatai – XX a. pabaigoje.1977–1990 m. priklausė Lietuvos mokslų akademijos Fizikos institutui. 1969 m. rudenį buvo įrengtas pirmasis, 25 cm skersmens teleskopas. 1975 m. jis buvo pakeistas 35/51 cm Maksutovo sistemos teleskopu. 1974 ir 1991 m. pradėjo veikti 63 cm ir 165 cm skersmens reflektoriai. Molėtų astronomijos observatorijos darbuotojai Uzbekijos TSR, Maidanako kalne pastatė observatoriją ir ja, kaip Pietų baze naudojosi iki 1990 m.


== Įranga ==
MAO šiuo metu turi tris teleskopus: 51 cm Maksutovo teleskopą, kuris pakeitė MAO pirmąjį 25 cm teleskopą 1975 m., 63 cm Kasegreno sistemos reflektorių ir 165 cm Riči-Kretjeno sistemos reflektorių, kuris, MAO teigimu, yra didžiausias visoje Šiaurės Europoje, išskyrus Didžiąją Britaniją. 
Nuo 2002 m. pradedamos naudoti CCD kameros fotometriniams matavimams. 2016 m. pradeda veikti aukštos skiriamosios gebos Vilniaus universiteto ešele spektrografas (VUES).


== Šaltiniai ==


== Nuorodos ==
Molėtų astronomijos observatorija