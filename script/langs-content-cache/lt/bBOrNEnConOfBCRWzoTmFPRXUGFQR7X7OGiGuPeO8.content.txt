revision: 6965131
title: "Aflad\u017Eo dr\u0117kinimo sistemos"
url: https://lt.wikipedia.org/wiki/Aflad%C5%BEo_dr%C4%97kinimo_sistemos


---

Afladžai (arab. فلج = falaj, daugiskaita - aflaj) – tradicinės drėkinimo sistemos, paplitusios Arabijos pusiasalyje. Panašios sistemos Persijoje vadintos kiarizais. 


== Omano afladžai ==
Šie senoviniai vandens kanalai Omane, Dachilijos, Šarkijos ir Batinos regionuose, – UNESCO pasaulio paveldo objektas. Vandens kanalai, kurių seniausias įrengtas VI a., – drėkinimo sistemų, naudotų regione jau prieš 4500 metų, išlikęs pavyzdys.
Vanduo namams ir laukams tiekiamas keleto km ilgio kanalais, vandeniui dėl gravitacijos įtakos tekant iš aukščiau esančių vandens šaltinių. Šalia kanalų buvo statomi stebėjimo bokštai jiems apsaugoti, mečetės ir kiti pastatai. Vanduo buvo skirstomas pagal taisykles, kurių seniausios išlikusios IX a. rašytiniuose šaltiniuose: pirmiausia iš srauto buvo paimamas geriamas vanduo, tada vanduo tekėdavo pro vyrų ar moterų prausyklas, tada pro patalpas mirusiųjų kūnams plauti ir, galiausiai, į sodus ir laukus. Šiuo metu Omane yra apie 3000–4500 tokių sistemų, nuo XX a. aštuntojo dešimtmečio jose naudojami mechaniniai siurbliai.
Į Pasaulio paveldo sąrašą objektas įtrauktas 2006 m., iš viso penkios sistemos: al Chatmeno, al Malkio, Dariso, al Majasaro ir al Dželos.


== JAE afladžai ==
Afladžas Jungtiniuose Arabų Emyratuose, kaip tradicinė irigacinių tinklų sistema bei su ja susijusios žodinės tradicijos, žinios ir įgūdžiai susiję su jų statymu, priežiūra ir efektyviu vandens paskirstymu, 2020 m. buvo įtrauktas į UNESCO nematerialiojo pasaulio paveldo sąrašą.


== Išnašos ==


== Šaltiniai ==
Aflaj Irrigation Systems of Oman, UNESCO
Ancient irrigation system (Oman) and Palaces of Genoa (Italy) among ten new sites on World Heritage List, UNESCO, 2006 m. liepos 13 d.