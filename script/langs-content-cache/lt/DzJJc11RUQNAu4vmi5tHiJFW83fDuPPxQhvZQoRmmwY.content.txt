revision: 6971436
title: Bananinis alus
url: https://lt.wikipedia.org/wiki/Bananinis_alus


---

Bananinis alus (angl. banana beer) – fermentuotas alkoholinis gėrimas, gaminamas iš sutrintų bananų. Alkoholio kiekis būna apie 4,8 % tūrio.Bananinis alus gaminamas ir vartojamas Kenijoje, Ugandoje ir Tanzanijoje. Į ruošiamą alų taip pat dedama sorgų ar sorų miltų. 2003 m. rugpjūčio 11 d. Wells Banana Bread Beer laimėjo Favourite beer for women ('Mėgstamiausias moterų alus') prizą D. Britanijos alaus šventėje (Great British Beer Festival).


== Pavadinimai ==
Kenijoje bananų alus vadinamas urwaga; Ugandoje - lubisi.


== Gamyba ==
Bananinis alus daromas iš prinokusių, bet nepernokusių bananų. Bananų nokimą spartina tokiu būdu: žemėje iškasa duobę, iškloja ją sausais bananų lapais, kuriuos po to padega. Ant viršaus kloja sluoksnį žalių bananų lapų, o ant šių deda neprinokusius bananus. Ant viršaus vėl deda žalius lapus. Po 4-6 d. bananai būna pakankamai prinokę. Šis metodas veikia tik giedru sausu oru. Lietaus sezono metu bananus nokina juos laikydami krūvose prie ugniakurų.Bananinio alaus gamyboje naudoja dviejų tipų bananus - aštresnio skonio igikashi ir švelnesnio skonio igisahira. Bananinio alaus mišinys paprastai būna sudarytas iš trečdalio igikaši ir dviejų trečdalių igisahiros. Prinokę bananai nulupami. Jei žievelės neina nulupti ranka, vadinasi bananai dar neprinokę. Nuluptus bananus suminko, išspaudžia sultis, kurias nufiltruoja, kad gautųsi skaidrios bananų sultys, kurias vėliau skiedžia vandeniu. Po to į sultis pridedama sutrintų ir pakepintų sorgų. Šis mišinys paliekamas 24-ias valandas rūgti, po to nufiltruojamas.Nufiltruotas alus supilstomas į stiklinius ar plastikinius butelius. Komercinis bananinis alus prieš pilstant gali būti pasterizuojamas, kad būtų sustabdytas nebereikalingas rūgimas ir pailgėtų laikymo trukmė.


== Išnašos ==