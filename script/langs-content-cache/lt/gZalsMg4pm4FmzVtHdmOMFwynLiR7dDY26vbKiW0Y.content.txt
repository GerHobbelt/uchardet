revision: 6820691
title: Romualdas Marcinkus (1907)
url: https://lt.wikipedia.org/wiki/Romualdas_Marcinkus_(1907)


---

Romualdas Marcinkus (1907 m. liepos 22 d. Jurbarke – 1944 m. kovo 29 d. prie Dancigo, palaidotas Poznanėje) – lakūnas, Lietuvos kariuomenės kapitonas, parašiutininkas, futbolo žaidėjas ir treneris.


== Biografija ==
Kaune baigė vokiškos aukštesniosios realinės mokyklos šešias klases. Žaidė vokiečių, lenkų futbolo komandose. 1926–1929 m. mokėsi Karo mokykloje, 1930–1932 m. Vytauto Didžiojo karininkų kursų Aviacijos skyriuje.
Nuo 1933 m. lakūnų parašiutizmo instruktorius, parodomųjų šuolių meistras. 1933 m. birželio 17 d. susituokė su Lietuvos moterų krepšinio rinktinės žaidėja Aleksandra Lingyte.1934 m. dalyvavo 25 dienų trijų ANBO-IV lėktuvų grandies, vadovaujamos Antano Gustaičio, 10 000 km skrydyje per Europą maršrutu Kaunas – Stokholmas – Kopenhaga – Amsterdamas – Briuselis – Londonas – Paryžius – Marselis – Roma – Udinė – Viena – Praha – Budapeštas – Bukareštas – Kijevas – Maskva – Didieji Lukai – Kaunas, aplankant 12 Europos valstybių. 1936 m. suteiktas kapitono laipsnis.
1940 m. išvyko iš Lietuvos, įstojo į Prancūzijos armijos oro pajėgas, Prancūzijai kapituliavus – į Didžiosios Britanijos Karališkąsias oro pajėgas.  Gruodžio 24 d. priimtas į RAF, suteiktas jaunesniojo leitenanto laipsnis. 
1941 m. gegužės 1 d. baigė mokytis skraidyti su naikintuvu „Hawker Hurricane“ ir buvo paskirtas į britų KOP 1-ąją eskadrilę, dalyvavo oro mūšiuose su naciais virš Lamanšo ir Šiaurės jūros, numušė vieną „Messerschimitt Bf 109F".1942 m. vasario 12 d. vokiečiams numušus lėktuvą paimtas į nelaisvę. Nacių karo belaisviams lakūnams skirtame  „Stalag Luft III“ lageryje Žaganyje netoli Zielona Guros kartu su kitais Sąjungininkų aviacijos karininkais 1944 m. naktį iš kovo 24 d. į kovo 25 d. surengė pabėgimą – išsikastu požeminiu tuneliu pabėgo 76 įvairių tautybių belaisviai, bet prie Šneidemūlio sugautas ir prie Dancigo sušaudytas.Palaidotas kapinėse prie Poznanės citadelės. Apie šį žygdarbį 1963 m. sukurtas filmas „Didysis pabėgimas“ (angl. The Great Escape, rež. Džonas Sturdžesas).


=== Sportiniai pasiekimai ===
1926 m. žaidė „Kauno KSK“, 1927–1935 m. ir 1937–1938 m. „LFLS Kaunas“, 1936–1937 m. „Kovas“ futbolo komandose, 1927–1938 m. Lietuvos vyrų futbolo rinktinėje, nuo 1931 m. kapitonas, nuo 1934 m. žaidžiantysis treneris. Su rinktine žaidė pasaulio čempionatų atrankos turnyruose, tarptautinėse draugiškose rungtynėse Latvijoje, Estijoje, Suomijoje, Vokietijoje, Šveicarijoje.

1930 m. ir 1935 m. Pabaltijo taurės laimėtojas
1927 m. ir 1932 m. su „LFLS“ – Lietuvos futbolo čempionas
1936 m. su „Kovu“ – Lietuvos futbolo čempionas


== Įvertinimas ==
1934 m. Gedimino 5 laipsnio ordinas
1939 m. Lietuvos karo aviacijos garbės ženklas „Plieno sparnai“
„1939-1945 karo žvaigždė“, Didžioji Britanija, 2001 m., po mirties
Europos aviacijos žvaigždė, Didžioji Britanija, 2001 m., po mirties
1939–1945 metų karo medalis, Didžioji Britanija, 2001 m., po mirties


== Literatūra ==
Karo lakūnas ir tarpukario futbolo legenda Romualdas Marcinkus, Jurbarko krašto gidas.
Gražina Sviderskytė. Uragano kapitonas. – V.: Artseria, 2004. – 327 p.: iliustr. – ISBN 9986-716-38-1
Romualdas Marcinkus (1907). Visuotinė lietuvių enciklopedija, T. XIV (Magdalena-México). – Vilnius: Mokslo ir enciklopedijų leidybos institutas, 2008. 253 psl.


== Šaltiniai ==


== Nuorodos ==
Kapitonas Romualdas Marcinkus – tarpukario futbolo legenda Archyvuota kopija 2012-08-08 iš Wayback Machine projekto.
Filmas „Didysis pabėgimas“ en-Wiki