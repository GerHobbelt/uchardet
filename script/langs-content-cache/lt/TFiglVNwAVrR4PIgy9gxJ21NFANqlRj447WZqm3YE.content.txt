revision: 6560507
title: "Valerija Valsi\u016Bnien\u0117"
url: https://lt.wikipedia.org/wiki/Valerija_Valsi%C5%ABnien%C4%97


---

Valerija Liaudinskaitė–Valsiūnienė (1907 m. gegužės 17 d. Žydeliai, Krekenavos vlsč. – 1955 m. rugsėjo 25 d. Vilnius) – Lietuvos poetė, rašytoja. Išleido poezijos knygelių vaikams, poezijos rinkinių.


== Biografija ==
Valerija Liaudinskaitė gimė 1907 m. vargingų valstiečių šeimoje. Su broliu ir motina nuo 1909 m. iki Pirmojo pasaulinio karo pabaigos gyveno Latvijoje, kur uždarbiavo tėvas Julius Liaudinskas. Mokėsi Liepojos lietuvių pradinėje mokykloje. 1919–1924 m. gyveno Radviliškyje. 1919–1922 m. mokėsi Radviliškio progimnazijoje. 1923 m. įstojo į Šiaulių mokytojų seminariją. Trečiame kurse ištekėjo ir mokslus tęsė Telšiuose, kur 1930 m. baigė Telšių mokytojų seminariją. 1930–1940 m. dirbo mokytoja Šiaulių apskrities ir miesto mokyklose.
1937–1940 m. buvo Tautininkų partijos narė, nuo 1938 m. buvo šios partijos valdybos narė ir sekretorė. 
1941 m. su šeima (su vyru Lietuvos kariuomenės puskarininkiu ir sūnumi) ištremta į Krasnojarsko kraštą. Neilgai kalėjusi paleista 1942 m. iš lagerio, dirbo Debiosuose (rus. Дебёсы, Udmurtija) evakuotų lietuvių vaikų namuose. 1943 m. žuvo vyras. Kitų šaltinių teigimu (pati poetė rašė autobiografijoje) pedagoginį darbą pradėjo Krasnojarsko vidurinėje mokykloje (dėsčiusi karinį parengimą ir vokiečių kalbą), o į Debiosių vaikų namus ir lietuvių vidurinę mokyklą atvyko 1943 m. 
1945 m. pradžioje grįžo į Vilnių. Iki 1947 m. dirbo Rašytojų sąjungos klubo vedėja. 1948–1954 m. buvo Rašytojų sąjungos poezijos konsultantė, vaikų literatūros sekcijos pirmininkė.
Palaidota Vilniaus Antakalnio kapinėse. 
Rašytoja kūrė vaikams ir suaugusiems. Raštuose galima rasti ideologinio turinio eilėraščių, poemų, lyrika pagrįstų socialistinio gyvenimo interpretacijų.


== Bibliografija ==
Tėviškėle, tu graži. Kaunas: Šv. Kazimiero d-ja, 1938
Gintaro lazdelė. Kaunas: Šv. Kazimiero d-ja, 1940
Iš širdies. Vilnius: Valst. grožinės literatūros l-kla, 1948
Rinktiniai raštai, 2 t. Vilnius: Valst. grožinės literatūros l-kla, 1957
Žemė audžia pavasario dainą. Vilnius: Valst. grožinės literatūros l-kla, 1962
Lėkite, gervės, namolio. Vilnius: Vaga, 1987


== Įvertinimas ==
Atminimo lenta Vilniuje, Vytauto gatvėje Nr. 3 (nukabinta 2019 m.).
Radviliškio I vidurinė mokykla iki 1990 m. buvo vadinama V. Valsiūnienės vidurine mokykla.


== Kritika ==
Atskleisti dokumentai, įrodantys V, Valsiūnienės bendradarbiavimą su KGB.


== Šaltiniai ==


== Nuorodos ==
Vilnijos vartai. Valerija Valsiūnienė
Maironio muziejus. Valerija Valsiūnienė Archyvuota kopija 2019-07-29 iš Wayback Machine projekto.
Radviliškio biblioteka. Valerija Valsiūnienė Archyvuota kopija 2019-07-29 iš Wayback Machine projekto.
Lietuvių rašytoja ankstyvuoju sovietmečiu Archyvuota kopija 2019-07-29 iš Wayback Machine projekto.
Nevėžio krašto žmonės 2 - Panevėžio raj. savivaldybė