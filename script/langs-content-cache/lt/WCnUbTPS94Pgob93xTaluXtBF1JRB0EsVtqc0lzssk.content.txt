revision: 6177165
title: "Grzegorz B\u0142aszczyk"
url: https://lt.wikipedia.org/wiki/Grzegorz_B%C5%82aszczyk


---

Gžegožas Blaščikas (lenk. Grzegorz Błaszczyk, 1953 m. rugsėjo 19 d. Poznanėje, Lenkijos Liaudies Respublika) – Lietuvos ir LDK istoriją tyrinėjantis lenkų mokslininkas, humanitarinių mokslų profesorius.


== Biografija ==
1977 m. baigė istorijos studijas (vadovas doc. Karolis Oleinikas) Poznanės Adomo Mickevičiaus universitete (toliau PAMU). 1979–2009 metais dirbo šios aukštosios mokyklos Istorijos instituto Rytų Europos skyriuje (2009 m. Rytų Europos istorijos skyrius perėjo į PAMU Rytų instituto pavaldumą). Pradėjęs asistentu, vėliau įveikė visas dėstytojo karjeros pakopas ir tapo profesoriumi.
1983 m. PAMU apgynė doktoratą iš Žemaitijos XVII–XVIII a. istorijos (vadovas prof.Ježis Ochmianskis). 1992 m., PAMU apgynus disertaciją „Žemaičių vyskupija nuo XV a. iki XVII a. pradžios“, suteiktas habilituoto daktaro laipsnis.
Dideli nuopelnai tyrinėjant Romos katalikų bažnyčios istoriją Žemaitijoje. Savo veikaluose pirmą kartą aprašė Žemaičių vyskupijos penkiasdešimt to meto kanauninkų, taip pat 22 vyskupijos notarus ir 13 generalvikarų. Pateikė naujų žinių apie kuriją ir kapitulą, įvardijo ir šešis Vyskupiją valdžiusius kapituliarinius vikarus. Bendradarbiauja su Lietuvos katalikų mokslų akademija, yra LKMA metraščio redkolegijos narys.


== Bibliografija ==
Żmudź w XVII i XVIII wieku: zaludnienie i struktura społeczna (Poznań, 1985)
Diecezja żmudzka od XV do początku XVII w.: uposażenie (Poznań, 1992)
Litwa współczesna (Warszawa, 1992)
Diecezja Żmudzka od XV do początku XVII wieku: ustrój (Poznań, 1993)
Litwa i jej sąsiedzi od XII do XX wieku: studia ofiarowane prof. dr. hab. Jerzemu Ochmańskiemu w sześćdziesiątą rocznicę urodzin. Red. Grzegorz Błaszczyk i Artur Kijas (Poznań, 1994)
Burza koronacyjna: dramatyczny fragment stosunków polsko-litewskich w XV wieku (Poznań, 1998)
Dzieje stosunków polsko-litewskich od czasów najdawniejszych do współczesności, T. I, Trudne początki (Poznań, 1998)
History, culture and language of Lithuania: proceedings of the international Lithuanian conference (Poznań, 2000)
Litwa na przełomie średniowiecza i nowożytności 1492–1569 (Poznań, 2002)
Chrzest Litwy (Poznań, 2006)
Geografia historyczna Wielkiego Księstwa Litewskiego: stan i perspektywy badań (Poznań, 2007)
Dzieje stosunków polsko–litewskich. T. 2, Od Krewa do Lublina. Cz. 1 (Poznań, 2007)


== Nuorodos ==
Biografija // nauka-polska.pl


== Šaltiniai ==