revision: 5451442
title: "Cerkev Kristusovega u\u010Dlove\u010Denja, Ljubljana"
url: https://sl.wikipedia.org/wiki/Cerkev_Kristusovega_u%C4%8Dlove%C4%8Denja,_Ljubljana


---

Cerkev Kristusovega učlovečenje, Dravlje, Ljubljana, pripada rimskokatoliški Cerkvi in je župnijska cerkev župnije Ljubljana-Dravlje. Župnija je v upravljanju jezuitskega reda. Cerkev stoji ob Vodnikovi cesti v Dravljah, zahodno od pokopališča in v neposredni bližini stare, sedaj podružnične cerkve sv. Roka.


== Izgradnja in oprema ==
Cerkev je bila po načrtih arhitekta Marka Mušiča med leti 1980 in 1985 sezidana zaradi rasti števila okoliškega prebivalstva, zlasti v bližnjih blokovskih stanovanjskih naseljih. Moderna cerkvena arhitektura se zliva z okolico in je simbolično odprta proti nekdanji župnijski cerkvi sv. Roka in proti bližnjim blokovskim naseljem ter s tem povezuje tradicijo in sedanjost. Nagnjena nizka streha svetišča je ozelenjena. Pri gradnji svetišča so uporabili beton, kamen, les in steklo. Notranjost cerkve zaznamujejo široke linije. Padajoča tla svetišča vodijo k osrednjemu oltarju ter s tem ustvarjajo zabrisano mejo med prezbiterijem in ladjo. Vitraž nad okroglo stransko kapelo je ustvaril duhovnik Marko Rupnik, križev pot akademski slikar Janez Bernik, orgle pa so leta 2009 izdelali v orglarski delavnici Močnik. Cerkev nima zvonika, za zvonjenje se uporabljajo zvonovi sosednje cerkve svetega Roka.


== Sklici ==


== Zunanje povezave ==
Župnijske spletne strani o cerkvi Kristusovega učlovečenja