revision: 5991993
title: Oxalidales
url: https://sl.wikipedia.org/wiki/Prave_dvokali%C4%8Dnice


---

Prave dvokaličnice ali evdikote, ponekod tudi evdikotiledone in Eudicotidae, so klad (monofiletska skupina) kritosemenk, katerega pripadniki imajo ob kalitvi prisotna dva klična lista. Prepoznavnost je skupina dobila, potem ko je bilo ugotovljeno, da tradicionalna delitev kritosemenk na enokaličnice in dvokaličnice ne daje dveh monofiletskih skupin, ampak so dvokaličnice parafiletska skupina.Tradicionalno nekateri avtorji prave dvokaličnice imenujejo tudi trikolpatne dvokaličnice ali nemagnolidne dvokaličnice. Te botanične izraze sta leta 1991 predstavila evolucijski biolog James A. Doyle in paleobotanik Carol L. Hotton, ki sta želela poudariti odcepitev trikolpatnih dvokaličnic od starejših in manj specializiranih skupin dvokaličnic.Številne dobro poznane rastline spadajo med prave dvokaličnice; na primer mnoga drevesa in kulturne rastline, ki se uporabljajo v prehrani. Nekatere pogoste in prepoznavne prave dvokaličnice so zlatica (Ranunculus), regrat (Taraxacum), jablana (Malus) in javor (Acer). Večina listnatih dreves prav tako spada med prave dvokaličnice, z izjemo nekaterih pripadnic magnolidnega kompleksa (magnolid) in dvokrpega ginka (Ginkgo biloba).


== Opis ==
Za prave dvokaličnice so značilne številne podobnosti, med pomembnejše pa spada predvsem trikolpatni pelod, za katerega je značilno, da ima na svoji površini tri zareze (tudi kolpe, kalilne odprtine).Nedavni molekularni dokazi so potrdili, da so kritosemenke s trikolpatnimi pelodnimi zrni in značilnostmi dvokaličnic tesno evolucijsko sorodne. Med evdikote, ki jim v slovenščini pogosteje pravimo prave dvokaličnice, spada večina rastlin, ki so bile tradicionalno obravnavane kot dvokaličnice. Izraz prave dvokaličnice se nanaša na enega izmed dveh največjih kladov kritosemenk (vsebujoč več kot 70% vseh kritosemenk), medtem ko enokaličnice predstavljajo drug klad. Preostale kritosemenke so pripadniki magnolidnega kompleksa (magnolid) in bazalnih kritosemenk ali paleodikot (skupina ANITA/ANA).


== Taksonomija ==
Starejše ime za prave dvokaličnice je tudi trikolpate ali trikolpatne dvokaličnice, kar se nanaša na njihova pelodna zrna, ki imajo na zunanji ovojnici tri zarezice. Za vse pripadnike pravih dvokaličnic je značilen trikolpaten pelod ali druga oblika peloda, ki izvira iz tovrstnih pelodnih zrn. Nasprotno večina ostalih semenk (torej golosemenke, enokaličnice in bazalne kritosemenke) proizvaja monosulkatni pelod, za katerega je značilna ena podolgovata kalilna odprtina na polu (tako imenovan sulkus). Nekateri botaniki priporočajo uporabo imena trikolpatne dvokaličnice (trikolpate), ker se na tak način izognemo zamenjavi pravih dvokaličnic z dvokaličnicami, ki niso monofiletska skupina.Ime prave dvokaličnice se uporablja v vseh sistemih APG (od prve različice, sistema APG iz leta 1998, do četrte različice, sistema APG IV iz leta 2016). Nanaša se na klad oziroma monofiletsko skupino, ki vključuje večji delež nekdanjih dvokaličnic.


== Podkategorije ==
Prave dvokaličnice v skladu s sistemi APG delimo na dve večji skupini: bazalne prave dvokaličnice (bazalne evdikote) in osrednje prave dvokaličnice (osrednje evdikote). Bazalne prave dvokaličnice je neformalno ime za parafiletsko skupino, medtem ko so osrednje prave dvokaličnice monofiletska skupina. Študija iz leta 2010 je predlagala, da bi lahko osrednje prave dvokaličnice delili dalje na dva klada: Gunnerales in klad, imenovan Pentapetalae, kamor bi spadale preostale osrednje evdikote.Pentapetalae se deli na tri klade:
Dilleniales
superozide, kamor spadajo Saxifragales (kamnokrečevci) in rozide (sistem APG IV med rozide vključuje tudi vinikovce, Vitales)
superasteride, ki jih sestavljajo Santalales (lanikovci), Berberidopsidales, Caryophyllales (klinčkovci) in asterideDelitev pravih dvokaličnic je razvidna iz spodnjega kladograma:
Spodaj je podrobnejša delitev pravih dvokaličnic, ki temelji na sistemu APG IV in prikazuje vsak klad ter pripadajoče redove:
klad Prave dvokaličnice
red Ranunculales (zlatičevci)
red Proteales
red Trochodendrales
red Buxales (pušpanovci)
klad Osrednje prave dvokaličnice
red Gunnerales
red Dilleniales
klad Superrozide
red Saxifragales (kamnokrečevci)
klad Rozide
red Vitales (vinikovci)
klad Fabide
red Fabales (stročnice)
red Rosales (šipkovci)
red Fagales (bukovci)
red Cucurbitales (bučevci)
red Oxalidales
red Malpighiales
red Celastrales (trdoleskovci)
red Zygophyllales
klad Malvide
red Geraniales (krvomočnikovci)
red Myrtales (mirtovci)
red Crossosomatales
red Picramniales
red Malvales (slezenovci)
red Brassicales (križničevci)
red Huerteales
red Sapindales (javorovci)
klad Superasteride
red Berberidopsidales
red Santalales (lanikovci)
red Caryophyllales (klinčkovci)
klad Asteride
red Cornales (drenovci)
red Ericales (vresovci)
klad Kampanulide
red Aquifoliales
red Asterales (košarnice)
red Escalloniales
red Bruniales
red Apiales
red Dipsacales (ščetičevci)
red Paracryphiales
klad Lamide
red Solanales (razhudnikovci)
red Lamiales (ustnatičevci)
red Vahliales
red Gentianales (sviščevci)
red Boraginales
red Garryales
red Metteniusales
red Icacinales


== Sklici ==


== Zunanje povezave ==