revision: 5834371
title: "Valence, Dr\xF4me"
url: https://sl.wikipedia.org/wiki/Valence


---

Valence (antična Valentia, okcitansko Valença) je mesto in občina v jugovzhodni francoski regiji Rona-Alpe, prefektura departmaja Drôme. Leta 2008 je mesto imelo 64.484 prebivalcev.


== Geografija ==
Kraj leži v pokrajini Daufineji v središču doline reke Rone, na njenem levem bregu, 6 km južno od izliva reke Isère vanjo.


== Uprava ==

Valence je sedež štirih kantonov:

Kanton Valence-1 (del občine Valence - Grand Centre: 16.732 prebivalcev),
Kanton Valence-2 (del občine Valence - Valence-Jug, Châteauvert: 14.865 prebivalcev),
Kanton Valence-3 (del občine Valence - La Chamberlière, Polygone: 17.325 prebivalcev),
Kanton Valence-4 (del občine Valence - Périphérie, Le Plan, Fontbarlettes: 15.338 prebivalcev).Mesto je prav tako sedež okrožja, v katerega so poleg njegovih vključeni še kantoni Bourg-de-Péage, Bourg-lès-Valence, Chabeuil, Grand-Serre, Loriol-sur-Drôme, Portes-lès-Valence, Romans-sur-Isère-1/2, Saint-Donat-sur-l'Herbasse, Saint-Jean-en-Royans, Saint-Vallier in Tain-l'Hermitage z 279.345 prebivalci.


== Zgodovina ==
Valence je bil pred rimsko osvojitvijo glavno mesto plemena Segalaunov; pod cesarjem Oktavijanom je postal rimska kolonija, pod Valentinijanom I. pa pomembno mesto v pokrajini Viennensis Prima. Sedež škofije je postal verjetno že v 4. stoletju. Po vdorih in opustošenju s strani Alanov je prišel pod Burgunde, Franke, Saracene, vladarje Arlesa, nemške cesarje, valenške in toulouške grofe, kot tudi pod lastne škofe. Katedrala sv. Apolinarija, zgrajena konec 11. stoletja, je v času verskih vojn utrpela hude poškodbe. V 16. stoletju je Valence postal središče protestantizma v provinci Dauphiné, leta 1685 pa je s preklicom Nantskega edikta doživel hud udarec za industrijo, trgovino in prebivalstvo. Med francosko revolucijo je leta 1790 postal sedež novoustanovljenega departmaja Dróme.
Med letoma 1918 in 1921 so v kraju našli zatočišče Armenci, ki so pribežali iz Turčije pred pogromom; njihovi potomci danes predstavljajo dokaj številno skupnost v tem kraju. Med drugo svetovno vojno je Valence doživel več bombardiranj s strani ameriških zračnih sil.


== Zanimivosti ==
Valence je na seznamu francoskih umetnostno-zgodovinskih mest.

Katedrala Saint-Apollinaire de Valence, sedež škofije Valence. Katedrala je bila prenovljena v 11. stoletju v romanskem slogu, posvečena 1095 pod papežem  Urbanom II. Med verskimi vojnami je bilka močno poškodovana, obnovljena v prvem desetletju 17. stoletja. V cerkvi se nahaja spomenik papeža Pija VI. ki je umrl v Valenci leta 1799.
romanska cerkev Janeza Krstnika iz 11. in 12. stoletja,
Maison du Drapier, trgovska hiša iz 13. stoletja,
Maison des Têtes, gotsko-renesančni mestni dvorec iz prve polovice 16. stoletja,
Pendentif, pogrebni spomenik, zgrajen sredi 16. stoletja v renesančnem slogu,
Fontaine monumentale, vodnjak iz leta 1887
mestni park Jouvet, Jean Perdrix z vodnim gradom, Marsova polja.
		
		
		
		
		
		


== Pobratena mesta ==
Asti (Piemont, Italija),
Batroun (Libanon),
Biberach an der Riß (Baden-Württemberg, Nemčija),
Clacton-on-Sea (Anglija, Združeno kraljestvo),
Gedera (Izrael),
Ičevan (Armenija).


== Glej tudi ==
seznam mest v Franciji


== Zunanje povezave ==

Uradna stran (francosko)
Turizem Arhivirano 2005-01-03 na Wayback Machine.