revision: 6046245
title: "Mav\u017Eelj"
url: https://sl.wikipedia.org/wiki/Mav%C5%BEelj


---

Mavželj (tudi mavžlji, mavželjni ali maželjni) je jed, ki so jo med kolinami pripravljali iz manj uglednih oz. manj kvalitetnih vrst prašičjega mesa.Znana je na Gorenjskem in Koroškem. V rudarskem Pesju (Velenje) so pred vojno nekatere družine ob kolinah namesto krvavic pripravljale mavžlje (rekli so jim tudi »mežrli«). Maso za krvavice so zavili v mrežico.Etnolog Janez Bogataj je mavželj opisal kot različico mežerlija z drugih območij alpskega sveta. Njegovo ime je avstrijsko-bavarskega izvora (avstrijsko-koroški »maiserl«). Maiserl na Bavarskem poznajo pod imenom »saumaise«, kar je v mreno nadevana mleta ali nasekljana drobovina ter meso iz glave.


=== Sestavine in priprava ===
Svinjsko glavo z možgani vred in pljuča se skuha posebej in zmelje, nato pa prepraži s kruhom, česnom, čebulo, mlekom (ali smetano) in začimbami (majaron, poper, piment, peteršilj, naribana limonina lupina). V juhi, ki je ostala od kuhanja mesa, se skuha riž, ješprenj ali proseno kašo. Mešanico se zavije v svinjsko mreno (mrežico), dobljene štručke ali kroglice pa speče v pečici.


== Sorodne jedi ==
Mežerli


== Sklici ==


== Zunanje povezave ==