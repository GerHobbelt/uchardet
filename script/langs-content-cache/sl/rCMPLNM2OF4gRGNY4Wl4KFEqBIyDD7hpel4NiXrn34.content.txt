revision: 5949824
title: Iztok Tomazin
url: https://sl.wikipedia.org/wiki/Iztok_Tomazin


---

Iztok Tomazin, slovenski zdravnik
Iztok Tomazin, rojen 1960, je slovenski zdravnik, gorski in letalski reševalec, alpinist, himalajec, gorski vodnik, letalec, pisatelj, publicist in predavatelj. Živi v Križah pri Tržiču.
Zdravnik:
Je primarij, specialist družinske in urgentne medicine. Na Medicinski fakulteti v Ljubljani je diplomiral leta 1983, leta  1999 je magistriral iz javnega zdravstva na Medicinski fakulteti v Zagrebu. Doktorat znanosti iz področja urgentne medicine (organizacija helikopterske nujne medicinske pomoči) je opravil leta 2011 na Medicinski fakulteti v Ljubljani. 
Od leta 2001 je direktor Zdravstvenega doma Tržič, hkrati pa redno opravlja delo družinskega in urgentnega zdravnika. Je tudi dolgoletni zdravnik Gorske reševalne zveze Slovenije in Helikopterske nujne medicinske pomoči ter AME (aeromedical examiner). Član številnih domačih in mednarodnih strokovnih organizacij. Glavni mentor za specializacijo družinske in urgentne medicine, nadzorni zdravnik Zdravniške zbornice Slovenije, organizator številnih strokovnih srečanj, predavatelj doma in v tujini …
Alpinist:
Pleza od leta 1974 in je še vedno zelo aktiven. Od leta 1978 je bil v vrhu slovenskega alpinizma. Ukvarjal se je z vsemi zvrstmi alpinizma: prostim plezanjem, zimskim in letnim plezanjem, visokogorskim alpinizmom, plezanjem slapov, alpinističnim smučanjem, visokogorskim zmajarstvom in padalstvom... Bil je utemeljitelj sodobnega prostega plezanja v bivši Jugoslaviji in kasneje Sloveniji. Opravil je več kot 5000 alpinističnih vzponov, med njimi številne prvenstvene in stotine smučarskih spustov vseh težavnosti v Himalaji, v gorah Evrope, Azije, Afrike in Severne Amerike. Med drugim se je povzpel na pet osemtisočakov: 
Daulagiri (8167m, prvi in še vedno edini slovenski zimski vzpon na osemtisočak, v alpskem stilu), 
Čo Oju (8201m, prvenstveni vzpon v severni steni, prvo prečenje gore – solo), 
Šiša Pangma (8012m), Gašerbrum 1 (8068m, prvo smučanje po Japonski smeri v severni steni, ki je dolga leta veljalo za najtežji smučarski spust s kakega osemtisočaka, 
Gašerbrum 2 (8035m)…
Letalec:
Državni prvak in večkratni rekorder v letenju z zmajem (1981) in jadralnim padalom (1987). Bil je prvi na svetu, ki je z zmajem jadral nad vrhom najvišje gore Evrope Mont Blanca in najvišje gore Afrike Kilimanjara ter prvi Slovenec, ki je z zmajem in padalom letel v Himalaji. Od leta 2014 se ukvarja tudi s padalstvom (skydive) in skoki BASE.
Literat in publicist:
Doslej je napisal sedem knjig:
- Alpinistični vodnik po Storžiču, samozaložba 1985
- Korak do sanj, Založba Obzorja 1989
- Čo Oju – Turkizna boginja, Prešernova družba 1993
- Pustolovščina v Tibetu – smučanje z osemtisočaka, Cankarjeva založba 1994
- Nebo nad Afriko, Didakta 1993
- Iskanje Šambale, samozaložba 1998 , pesniška zbirka, prva slovenska knjiga s predgovorom Njegove svetosti Dalaj Lame
- Tragedija v Turski gori, samozaložba 2007
Kot soavtor je sodeloval pri številnih drugih medicinskih in literarnih publikacijah, tudi v tujini. Poleg tega je objavil več sto samostojnih literarnih, strokovnih in poljudnih člankov za domače in tuje publikacije, nekateri med njimi so bili objavljeni v najuglednejših svetovnih medicinskih in alpinističnih revijah.
Predavatelj:
Predaval je na številnih strokovnih srečanjih, v firmah, ustanovah in drugih organizacijah v Sloveniji in tujini. Vodilne teme njegovih poljudnih predavanj so potopisi, lepote gora in letenja, alpinizem, Himalaja in druga visoka gorstva sveta, gorsko reševanje, oprema in prehrana za aktivnosti v naravi itd. 
Vodilne teme njegovih strokovnih predavanj: nujna medicinska pomoč, urgentna medicina, reševanje, oživljanje, gorska in višinska medicina, stres in izgorelost itd. Sam ali s sodelavci različnih profilov vodi delavnice s tematiko prve in nujne medicinske pomoči, soočanja s stresom in izgorelostjo, team building, soočanje s kroničnimi boleznimi, zdravo življenje ipd.
Njegov oče je Tine Tomazin.


== Odlikovanja in nagrade ==
Leta 1999 je prejel častni znak svobode Republike Slovenije z naslednjo utemeljitvijo: »za pomembno delo na področju urgentne medicine, posebej za zasluge pri klasičnem in helikopterskem reševanju ponesrečencev«.
- Bronasti, srebrni in zlati znak Civilne zaščite Slovenije
- Zlati in častni znak Gorske reševalne službe Slovenije
- Priznanje zveze letalskih organizacij Slovenije
- Priznanje Planinske zveze Slovenije za najuspešnejšega alpinističnega smučarja za leto 1996
- Več drugih priznanj Planinske zveze Slovenije in Gorske reševalne zveze Slovenije
- Itd.


== Viri in opombe ==


== Glej tudi ==
Seznam prejemnikov častnega znaka svobode Republike Slovenije