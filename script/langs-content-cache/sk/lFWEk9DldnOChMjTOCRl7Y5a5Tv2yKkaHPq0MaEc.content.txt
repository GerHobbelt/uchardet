revision: 7310637
title: Taupo (sopka)
url: https://sk.wikipedia.org/wiki/Taupo_(sopka)


---

Taupo je kaldera vulkanického pôvodu, nachádzajúca sa na Severnom ostrove Nového Zélandu. Kaldera má priemer 35 km, v súčasnosti je zaliata vodou, čím vytvára jazero Taupo. Vytvorila sa pred 22 600 rokmi počas mohutnej erupcie, ktorá vyvrhla viac ako 1 100 km³ tefry. Bola to najväčšia erupcia v pleistocéne vo vulkanickej zóne Severného ostrova, tiahnúcej sa od stratovulkánu Ruapehu cez Taupo až po kaldery Maroa a Rotorua.
Neskoršie erupcie v holocéne tiež neboli z kategórie menších, zdokumentovaných ich je 25 a najväčšia z nich sa odohrala v roku 180. Mohutný výbuch vyvrhol do okolia viac ako 120 km³ vulkanického materiálu, ktorý pokrýva plochu 20 000 km². Vulkanický prach rozptýlený vo vrchných vrstvách atmosféry sfarbil oblohu do červena, čo zaznamenali Rimania aj Číňania. Posledná z erupcií sa odohrala o 30 rokov  neskôr. V súčasnosti je vulkanická zóna Taupo miestom výskytu početných termálnych prameňov, fumarol ako aj jediným výskytom gejzírov na Novom Zélande.


== Iné projekty ==

 Commons ponúka multimediálne súbory na tému kaldera/jazero Taupo


== Externé odkazy ==
www.volcano.si.edu - kaldera Taupo na Global Volcanism Program (po anglicky)