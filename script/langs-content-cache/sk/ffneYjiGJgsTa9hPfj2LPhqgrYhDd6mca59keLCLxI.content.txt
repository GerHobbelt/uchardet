revision: 7486309
title: Surveyor 3
url: https://sk.wikipedia.org/wiki/Surveyor_3


---

Surveyor 3 bola druhá americká kozmická sonda, ktorá úspešne pristála na povrchu Mesiaca.


== Priebeh letu ==
Sonda programu Surveyor vyštartovala 17. apríla 1967 o 07:05 UTC z Mysu Canaveral pomocou nosnej rakety Atlas Centaur D. 
Surveyor 3 sa po korekcii dráhy 18. apríla dostal do blízkosti Mesiaca a 20. apríla o 00:01 UTC spustil vo výške 84 km nad mesačným povrchom hlavný zostupový motor. Ten sa po 40 sekundách činnosti oddelil a sonda následne klesala pomocou troch zostupových trysiek. Sonda pristála o 04:53 v Oceáne búrok (Oceanus Procellarum) v oblasti Mora ostrovov, na svahu takmer 50-metrového krátera. Po dosadnutí však motory ostali pre poruchu súvisiacej s chybnou funkciou pristávacieho radaru zapnuté a sonda sa nakrátko vzniesla nad povrch do výšky 10,6 metra, po druhom dosadnutí to zopakovala aby následne na tretíkrát definitívne pristála, pričom sa presunula do vzdialenosti 10,2 metra od miesta prvotného dosadnutia. Táto chyba však každopádne umožnila sonde vzniknuté stopy fotograficky zdokumentovať, čo umožnilo detailne analyzovať vlastnosti mesačného regolitu. Surveyor 3 fungoval do 4. mája 1967, pričom dovtedy odoslala na Zem 6315 snímkov a pomocou mechanického ramena uskutočnil niekoľko analýz mesačnej pôdy.
Neďaleko sondy Surveyor 3 pristála 19. novembra 1969 pilotovaná misia Apollo 12. Kozmonauti nasledujúci deň sondu navštívili, odinštalovali z nej kameru a niekoľko ďalších súčiastok a dopravili ich späť na Zem. NASA neskôr oznámila, že v kamere bol nájdený pozemský mikroorganizmus Streptococus mitis, ktorý tam podľa všetkého niekoľko rokov prežil na povrchu Mesiaca (hoci nie je úplne isté, či nedošlo ku kontaminácii pri manipulácii so súčiastkami sondy po návrate na Zem).


== Externé odkazy ==
Surveyor 3 v encyklopédii Space40