revision: 6074166
title: "Rotterdamsk\xE1 lo\u010F"
url: https://sk.wikipedia.org/wiki/Rotterdamsk%C3%A1_lo%C4%8F


---

Rotterdamská loď bola jednou z prvých ponoriek, ktorú v roku 1653 postavil v meste Rotterdam francúzsky konštruktér známy len ako „M. de Son“. Táto vôbec ako prvá známa v histórii mala mechanický pohon na báze lopatkového kolesa umiestneného uprostred trupu a poháňaného pomocou hodinového stroja. Pohon bol však príliš slabý, než aby bol schopný pohnúť takmer 22-metrovým plavidlom, hoci sa jeho konštruktér chvastal, že bude schopné preplávať Lamanšský prieliv tam i späť za jediný deň a potopiť pritom stovky lodí. Bola to pravdepodobne tiež prvá ponorka, ktorá bola postavená pre vojenské účely, konkrétne Belgičanmi proti Anglickému námorníctvu. Čiastočne ponorné plavidlo malo taranovať nepriateľské lode.V skutočnosti nešlo o ponorku v pravom zmysle slova, ale len o čiastočne ponorný čln. Plavidlo tvorili dva paralelné vretenovité trupy, ktorých dlhou osou prebiehal centrálny trám, slúžiaci zároveň ako výstuž i taran. V trupe bol vzduch pre jedného človeka na 3 hodiny. Oba trupy boli spojené priečnou osou, na ktorej bolo umiestnené lopatkové koleso, poháňajúce tento „katamaran“.


== Referencie ==