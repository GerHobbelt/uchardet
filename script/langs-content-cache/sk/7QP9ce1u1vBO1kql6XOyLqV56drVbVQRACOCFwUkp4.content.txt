revision: 7464416
title: Filip Kulisev
url: https://sk.wikipedia.org/wiki/Filip_Kulisev


---

Filip Kulisev (* 1973, Bratislava) je slovenský fotograf, ktorý sa zameriava na prírodné scenérie a držiteľ viacerých medzinárodných ocenení.


== Životopis ==
Narodil sa v Bratislave. Od detstva inklinoval ku geografii, kartografii, kresleniu máp. Po absolvovaní gymnázia v Bratislave sa zameral na štúdium cestovného ruchu. Svoju prvú výstavu mal 11. septembra 2001 v Bratislave. V tom istom roku založil spoločnosť Amazing Planet, ktorá sa špecializuje na vytváranie interiérových obrazov, kalendárov, kníh a DVD nosičov.
Medzinárodné uznanie získal schopnosťou zachytiť veľkolepé prírodné scenérie všetkých kontinentov, precízne technicky spracované, citlivo komponované s dokonalou hrou svetla a tieňa. V novembri 2010 získal od Európskej asociácie profesionálnych fotografov (FEP) ocenenie Master QEP (Qualified European Photographer). Za prírodné scenérie udelil FEP titul Master QEP len po druhý raz. V tom istom roku sa jeho monografia Úžasná planéta umiestnila na druhom mieste v medzinárodnej súťaži o Európsku fotografickú knihu za rok 2010 (The FEP European Photo Book of the Year Award 2010). V januári 2012 sa Filip Kulisev stal prvým fotografom z krajín strednej a východnej Európy, ktorý získal za prírodné scenérie v Londýne najvyššie ocenenie a titul Fellowship (FBIPP) od Britského inštitútu profesionálnych fotografov (BIPP). Filip Kulisev sa stal tretím a najmladším držiteľom tohto ocenenia na svete. V tom istom roku sa stal aj Európskym fotografom roka v kategórií príroda. V roku 2016 získal nomináciu na Krištáľové krídlo v kategórii výtvarné umenie a ocenenie Beňovského glóbus za šírenie dobrého mena Slovenska a mapovanie Madagaskaru. V roku 2020 sa stal držiteľom zlatej kamery a Európskym profesionálnym fotografom roka v kategórii Dron (FEP European Drone Golden Camera Award).Filip Kulisev je aj zakladateľ Asociácie profesionálnych fotografov SR (APFSR). Doteraz vydal 11 monografií. Zatiaľ najúspešnejšou knihou je Amazing Planet, v ktorej predstavuje 111 najkrajších miest našej planéty. Vyšla v 15 jazykoch a po celom svete sa jej predalo vyše 50-tisíc výtlačkov.


== Výstavy ==
Absolvoval viac ako 200 individuálnych výstav na Slovensku a v zahraničí. V roku 2013 bol ako jediný Slovák súčasťou výstavy a následnej publikácie International Masters of Photography v Las Vegas. V roku 2015 vystavoval v Clevelande pri príležitosti 100. výročia Clevelandskej dohody Čechov a Slovákov. Svoje diela prezentoval aj počas kongresu Medzinárodnej únie pre ochranu prírody (IUCN) na Havajských ostrovoch v roku 2016. O rok neskôr mal v rámci krstu svojej knihy Úžasné Slovensko výstavu v Austrálii a na Novom Zélande. Počas Medzinárodného dňa vody v marci 2018 vystavoval a prezentoval krátky film o oceánoch v priestoroch OSN v New Yorku. Absolvoval aj viacero výstav v Monaku, v roku 2018 v Monte Carle predstavil novú výstavu venovanú polárnym oblastiam sveta. V roku 2020 predstavil svoje fotografie v rámci zasadnutia Rady OSN pre ľudské práva v Ženeve. Diela Filipa Kuliseva sú súčasťou zbierok pápeža Františka, monackého kniežaťa Alberta II, britského princa Charlesa, ruského prezidenta Vladimíra Putina, generálneho tajomníka OSN Antonia Gutteresa, kirgizského prezidenta Sadyra Žaparova, ugandského prezidenta Yoweri Museveniho, prezidenta Francúzskej Polynézie Edouarda Fritcha, prezident Kiribati Anote Tonga, prezidenta Palau Thomasa Remengesaua, bývalého šéfa americkej diplomacie Mike Pompea či bývaleho prezidenta SR Andreja Kisku.


== Bibliografia ==
Úžasná planéta. Bratislava, Slovensko: Slovart, 2006. ISBN 8080851352
100 divov. Bratislava, Slovensko: Amazing Planet, 2009. ISBN 9788080855635
Amazing Planet. Bratislava, Slovensko: Slovart, 2010. ISBN 9788073914257
ZOOM (Príbehy fotografií). Bratislava, Slovensko: Amazing Planet, 2012. ISBN 9788097107604
Le Grand Livre des Terres Fascinantes. Paríž, Francúzsko: Novedit, 2012. ISBN 9782350335636
Terre Magique. Paríž, Francúzsko: Place des Victoires, 2013. ISBN 9782809910643
ZOOM 2 (Príbehy fotografii). Bratislava, Slovensko: Amazing Planet, 2014. ISBN 9788097107611
Element. Bratislava, Slovensko: Amazing Planet, 2016. ISBN 9788097107628
Úžasné Slovensko. Bratislava, Slovensko: Amazing Planet, 2017. ISBN 9788097107666
Polárna planéta. Bratislava, Slovensko: Amazing Planet, 2019. ISBN 9788097333904
ZOOM 3 (Príbehy fotografii). Bratislava, Slovensko: Amazing Planet, 2021. ISBN 8588005862622


== Referencie ==


== Externé odkazy ==
https://www.amazing-planet.com