revision: 7300026
title: "Zimn\xE9 olympijsk\xE9 hry 1964"
url: https://sk.wikipedia.org/wiki/Zimn%C3%A9_olympijsk%C3%A9_hry_1964


---

IX. zimné olympijské hry sa uskutočnili v rakúskom Innsbrucku od 29. januára do 9. februára 1964. Organizovanie hier bolo Innsbrucku zverené na zasadnutí Medzinárodného olympijského výboru v Mníchove 26. mája 1959. Innsbruck získal 46 hlasov, jeho protikandidátmi boli Calgary (12 hlasov) a Lahti (jeden hlas).
Hier sa zúčastnilo celkom 36 krajín. Naposledy pretekali športovci NDR a NSR za jedno družstvo. Najviac medailí získali športovci zo Sovietskeho zväzu.
Preteky v severskej kombinácii prebiehali v lyžiarskom stredisku v Seefelde, obdobne tiež ešte v roku 1976.


== Kalendár súťaží ==
Novým olympijským športom sa v Innsbrucku stala jazda na saniach. Na program pribudla aj súťaž skokanov na veľkom mostíku a beh žien na päť kilometrov. 


== Počet medailí podľa údajov medzinárodného olympijského výboru ==
Medaily získalo štrnásť z tridsiatich šiestich výprav (Západné a Východné Nemecko sa počítajú dohromady ako súčasť Spoločného nemeckého družstva). Prvýkrát v histórii skončil bez medaily Švajčiari. Severná Kórea pri svojom debute na zimnej olympiáde získala striebro vďaka rýchlokorčuliarke Han Pchil-hwa.


== Udalosti hier ==
Pred začatím olympiády zahynul pri tréningu britský sánkar Kazimierz Kay-Skrzypeski a austrálsky zjazdár Ross Milne. Ich pamiatka bola uctená minútou ticha pri slávnostnom začatí na štadióne Bergisel. Domáci zjazdár Josef Riedel potom zapálil olympijský oheň prinesený z Olympie, prezident Adolf Schärf predniesol otváracej formulu a Viedenskí filharmonici zahrali skladby Ludwiga van Beethovena a Wolfganga Amadea Mozarta.
Hry boli poznačené nezvyčajne teplým počasím. Musela vypomôcť rakúska armáda a priviesť na športoviská z okolia Brennerského priesmyku štyridsať tisíc kubických metrov snehu.
Najúspešnejšou účastníčkou bola Lidia Skoblikovová, ktorá vyhrala všetky štyri preteky rýchlokorčuľovania. Švédsky bežec na lyžiach Sixten Jernberg tu rozšíril svoju medailovú zbierku na deväť exemplárov a stal sa najúspešnejším účastníkom zimných olympiád. V súťaži slalomárok obsadili prvé dve miesta francúzskej sestry Christine Goitschelová a Marielle Goitschelová.
Kanadská hokejová reprezentácia skončila prvýkrát v histórii bez medaily. Pred turnajom bolo stanovené, že v prípade rovnosti bodov rozhodne o umiestnení bilancia zo vzájomných zápasov "silnej štvorky", aby sa predišlo machináciám v zápasoch proti tímom druhého výkonnostného sledu. Až v priebehu posledného kola bolo toto pravidlo zrušené ako odporujúce Olympijskej charte, podľa ktorej sú si všetci účastníci rovní. Československí hokejisti sa tak až dodatočne dozvedeli, že podľa nového počítania sa dostali pred Kanadu na tretie miesto.
Taliansky bobista Eugenio Monti obdržal Coubertinovu medailu za nezištnú pomoc britskému bobu, kvôli ktorej prišiel o zlatú medailu.
Prvýkrát v histórii zimných olympiád bola prekročená hranica milióna divákov.
Innsbrucké športoviská boli využité aj pri Zimných olympijských hrách 1976, kedy sa americký Denver na poslednú chvíľu vzdal usporiadateľstva.


== Referencie ==


== Iné projekty ==

 Commons ponúka multimediálne súbory na tému Zimné olympijské hry 1964


== Externé odkazy ==
oficiálna stránka (v angličtine)
oficiálna stránka SOV


== Zdroj ==
Tento článok je čiastočný alebo úplný preklad článku Zimní olympijské hry 1964 na českej Wikipédii.