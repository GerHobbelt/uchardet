revision: 7564516
title: Hypericum
url: https://sk.wikipedia.org/wiki/%C4%BDubovn%C3%ADk_bodkovan%C3%BD


---

Ľubovník bodkovaný (iné názvy pozri nižšie; lat. Hypericum perforatum) je krytosemenná rastlina patriaca do čeľade ľubovníkovité (Hypericaceae). 
Staršie sa mylne uvádzalo, že ide o hybrid medzi druhmi ľubovník škvrnitý (Hypericum maculatum) a Hypericum attenuatum.Tento druh rastie v miernych a subtropických oblastiach Eurázie a vyskytuje sa aj ako invázny druh v mnohých častiach Severnej a Južnej Ameriky, ako aj Južnej Afriky a Austrálie. Aj keď je tento druh škodlivý pre hospodárske zvieratá a môže ovplyvniť niektoré lieky na predpis, v prírodnej medicíne sa používal celé storočia a naďalej sa pestuje aj v 21. storočí. Hyperforín, fytochemická zložka tohto druhu, je skúmaná pre možné biologické účinky.[chýba zdroj]


== Slovenské názvy ==
Staršie názvy tohto druhu sú trezalka obecná, rusohlavec, postrielanec, tráva sv. Jana.Ľudové názvy tohto druhu sú napríklad trezalka, ľubeník, láskavec, milovník, svätojánska bylina, koreň matky božej, kvieťa panny Márie, panej Marii list, panej Marii kref, Krista Pána kref, čarovník, čarodejník, dieravec, križek, zvonček, červený zvonček, prestrielavec, bylina sv. Jána, svatojánska zelina, peliň, peluňe, horkozelie, štrbák, prilipnik.


== Charakteristika ==
Ľubovník bodkovaný je trváca bylina s rozsiahlym podzemkom. Jeho červenkastá stonka je vztýčená dohora, v hornej časti sa vetví, zvyčajne na jednom mieste, a dorastá až do výšky 1 m. Stonky sú drevnaté pri koreni a byľ je hladká.  Jej listy sú protistojné a nemajú stopku, majú úzky vajcovitý tvar a majú 1 až 2 centimetre. Listy sú žltozelené s priesvitnými bodkami, ktoré spôsobujú, že sú listy zdanlivo perforované (odtiaľ pochádza latinský názov). Kvety majú až 2,5 cm, majú päť lupeňov a kalíšnych lístkov, sú žiarivo žlté so zreteľnými čiernymi bodkami. Kvety sú usporiadané v skrutci na koncoch horných vetiev od konca jari do začiatku až polovice leta. Vrcholíky sú listnaté a majú veľa kvetov. Špicaté kalíšne lístky majú čierne bodky. Peľové zrná majú tvar elipsoidu. Semienka sú čierne a lesklé.


== Význam ==
Ľubovník bodkovaný sa v prírodnej medicíne používa hlavne pri problémoch s nespavosťou, stresom a depresiami, potláča totiž úzkosti a pocity melanchólie. Okrem toho dobre pôsobí pri žalúdočných vredoch a problémoch s dvanástnikom, pankreasom či močovými cestami. Takisto má antibiotické a protizápalové účinky, dá sa použiť aj pri opuchoch a poraneniach, takisto sa používa pri obrne, roztrúsenej skleróze a menštruačných ťažkostiach. Medzi jeho nežiaduce účinky patrí precitlivenosť na slnko a fľaky na koži, nie je vhodný pre ľudí alergických na peľ a pri liečbe HIV, pretože aktivizuje pečeňový enzým cytochróm P450, ktorý urýchľuje odbúravanie antivirotík.


=== Antidepresívum ===
Metaanalýzová štúdia z roku 2015 dospela k záveru, že pri liečbe depresie má ľubovník vyššiu účinnosť než placebo, jeho účinnosť je porovnateľná so štandardnými antidepresívami na liečbu depresie a má menej nežiaducich účinkov než iné antidepresíva. Autori štúdie dospeli k záveru, že je ťažké posúdiť vplyv tejto rastliny na liečbu depresie z dôvodu obmedzení pokiaľ ide o dostupné dôkazy, vrátane veľkých rozdielov v účinnosti zistených v štúdiách vykonaných v nemecky hovoriacich štátoch v porovnaní s ostatnými štátmi. V Nemecku sa môže ľubovník bodkovaný predpísovať na miernu až stredne ťažkú depresiu, najmä u deti a dospievajúcich. Štúdia organizácie Cochrane z roku 2008, ktorá skúmala 29 rôznych klinických skúšok, usúdila, že ľubovník bol účinnejší než placebo u pacientov s ťažkou depresiou, podobne účinný ako iné antidepresíva a mal menej vedľajších účinkov. Podľa štúdie z roku 2016 použitie ľubovníka na liečbu slabej až miernej depresie pomohlo utlmiť symptómy depresie lepšie ako placebo a tento účinok bol porovnateľný s antidepresívami. Metaanalýza z roku 2017 zistila, že ľubovník má podobnú účinnosť a bezpečnosť ako SSRI pri slabej až miernej depresii.Zatiaľ čo niektoré štúdie potvrdili účinnosť ľubovníka na liečbu depresie, v Spojených štátoch nie je odporúčanou náhradou za lepšie preskúmané liečivá a pri symptómoch depresie sa odporúča dôkladne sa poradiť s lekárom.


== Galéria ==

		
		
		
		


== Referencie ==


== Zdroj ==
Tento článok je čiastočný alebo úplný preklad článku Hypericum perforatum na anglickej Wikipédii.