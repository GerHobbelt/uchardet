revision: 6818225
title: "J\xE1n Kobezda"
url: https://sk.wikipedia.org/wiki/J%C3%A1n_Kobezda


---

Ján Kobezda (* 31. júl 1975, Ilava – † 27. január 2017, Trenčín) bol slovenský hokejový obranca. Venoval sa najmä defenzívnym činnostiam, pričom ťažil zo svojej robustnej postavy. Po ukončení hráčskej kariéry pôsobil ako tréner.


== Klubový hokej ==
K hokeju ho (rovnako ako brata Michala) priviedol otec, niekdajší hokejový brankár. Začínal hrať v klube Dubnice, bol člen tímu starších žiakov, ktorý vybojoval titul majstra Slovenska (spolu s bratom a Pavlom Demitrom).
 V seniorskom mužstve debutoval v ročníku  1993/94 v 1. SHL, klub postúpil do slovenskej extraligy po dramatickom boji s Banskou Bystricou. V Dubnici pôsobil aj ďalšie tri extraligové roky. Sezónu 1997/98 odohral v rámci základnej vojenskej služby v Dukle Trenčín. 
Nasledujúce dva roky hral v nižších zámorských súťažiach, v prvej sa dostal do výberu All Stars ECHL. Ročník 2000/01 pôsobil opäť v Dukle Trenčín, jeho mužstvo vyradilo v semifinále play-off Slovan Bratislava, vo finále podľahlo Zvolenu. So 127 minútami patril k najtrestanejším hráčom. Pred ďalšou sezónou ho angažoval fínsky klub IFK Helsinki (SM-liiga), vedenie ho ešte pred štartom súťaže poslalo na hosťovanie do Ilves Tampere], kvôli nesplnenej kvóte piatich zahraničných hráčov.

Už po piatich zápasoch si bolestivo poranil slabiny a v Helsinkách podstúpil operáciu, sezóna sa tak pre neho skončila.

Ďalší rok začal v Slovane Bratislava, po desiatich stretnutiach však ohlásil pre dlhotrvajúce problémy s bedrovými kĺbmi koniec kariéry.
Následne pôsobil ako tréner tri roky na Islande, kde viedol mužstvo Skautafélag Akureyrar. V ročníku 2013/14 dosiahol majstrovský titul s juniorským mužskom Dukly Trenčín. Od apríla 2015 bol generálnym manažérom Dukly Trenčín, v sezóne 2015/16 bol zároveň hlavným trénerom. 4. januára 2017 sa opäť stal aj hlavným trénerom, keď nahradil Josefa Tureka. 27. januára 2017 počas ranného rozkorčuľovania pociťoval nevoľnosť. Po následnom prevoze do trenčianskej nemocnice zomrel na následky infarktu.


=== Klubová štatistika ===


== Reprezentácia ==
Reprezentoval na ME C 18 v roku 1993. V seniorskej reprezentácii odohral dva zápasy, keď ho v októbri 1995 nominoval tréner Július Šupler na turnaj štyroch krajín v Taliansku, neskóroval.


== Rodina ==
Od roku 1999 bol ženatý s Annou Homerovou.


== Referencie ==


== Externé odkazy ==
Ján Kobezda štatistiky na eurohockey.net
Ján Kobezda klubová štatistika na hockeyDB.com