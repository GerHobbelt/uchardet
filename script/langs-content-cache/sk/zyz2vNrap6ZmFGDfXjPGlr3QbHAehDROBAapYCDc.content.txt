revision: 7496712
title: "\u010Cesk\xE9 Brezovo"
url: https://sk.wikipedia.org/wiki/%C4%8Cesk%C3%A9_Brezovo


---

České Brezovo je obec na Slovensku v okrese Poltár.


== Polohopis ==
Obec leží v Revúckej vrchovine, v údolí Poltárice. Nachádza sa 6 km severne od okresného mesta na ceste II/595 a pri železničnej trati Lučenec – Utekáč. K obci patrí miestna časť Vaľkovo, patriaca do regiónu Malohont.


== Dejiny ==
Prvá písomná zmienka o terra Mortuni je z roku 1245. V roku 1331 sa uvádza ako Brezova. Obec pôvodne patrila Zachovcom, od roku 1332 Ákošovcom, neskôr Bosnyákovcom a Szentiványovcom. Prvý súpis obyvateľov vykonali Turci v roku 1554. Obec Vaľkovo (dnes súčasť obce České Brezovo) bola zaznamenaná osobitne. Obyvatelia sa zaoberali roľníctvom, pastierstvom, hrnčiarstvom, výrobou vozov, kolárstvom a mali i mlyn. V historickej litaratúre sa uvádza, že obec mala najkrajšie ženy v regióne.


== Kultúra a zaujímavosti ==


=== Pamiatky ===
Evanjelický kostol, jednoloďová neorománska stavba s polygonálnym ukončením presbytéria a predstavanou vežou, z rokov 1920-1922. Stavbu projektoval architekt Milan Michal Harminc na mieste staršieho kostola. Kostol je zaklenutý valenou klenbou s lunetami. Zariadenie interiéru je z doby jeho výstavby. V kostole sa nachádzal renesančný polychrómovaný reliéf Poslednej večere zo 16. storočia, ktorý sa dnes nachádza v zbierkach Slovenského národného múzea v Martine. Fasády kostola sú členené opornými piliermi a polkruhovo ukončenými oknami so šambránami. V náznaku transeptu sa nachádzajú združené okná. Sokel je dekorovaný rustikou, korunná rímsa je doplnená o oblúčkový vlys.Evanjelický kostol v časti Vaľkovo, jednoloďová klasicistická stavba so segmentovým ukončením presbytéria a predstavanou vežou, z roku 1836. Postavený bol na mieste dreveného tolerančného kostola z roku 1786. Kostol je zaklenutý pruskými klenbami s medzipásmi. V interiéri sa nachádza secesno-neoklasicistický oltár z roku 1896 od J. Diena z Miškovca. Centrálny obraz Zmŕtvychvstanie je od C. Kutlíka. Fasády kostola sú hladké so segmentovo ukončenými oknami. Veža je členená lizénovými rámami a ukončená ihlancovou helmicou.
		
		
		


== Osobnosti obce ==


=== Rodáci ===
Bohuslav Tablic (* 1769 – † 1832), básnik, prekladateľ, literárny historik a evanjelický farár
František Krňan (* 1909 – † 1987), matematik


=== Pôsobili tu ===
Ján Pravoľub Maróthy (* 1814 – † 1864), prozaik, básnik, účastník Slovenského povstania v roku 1848, miestny evanjelický farár
Ľudovít Kubáni (* 1830 – † 1869), básnik, prozaik, literárny kritik a dramatik


== Referencie ==


== Iné projekty ==

 Commons ponúka multimediálne súbory na tému České Brezovo


== Externé odkazy ==
Oficiálna stránka obce
Najkrajší kraj- turistické atrakcie v obci
Prezentačné video o obci