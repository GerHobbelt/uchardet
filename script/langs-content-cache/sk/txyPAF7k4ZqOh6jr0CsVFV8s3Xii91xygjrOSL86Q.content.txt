revision: 7535470
title: Airsoft
url: https://sk.wikipedia.org/wiki/Airsoft


---

Airsoft je hra v teréne, ktorá sa hrá so špeciálnymi airsoftovými zbraňami ( airsoft gun, airsoftka), čo sú imitácie zbraní strieľajúce 6mm (ojedinele 8mm) plastové guličky, guľky tzv. BBčka
Rozdiel oproti paintballu je v tom, že sa nestrieľa muníciou obsahujúcou farbu, ale plastovými guličkami kalibru 6 – 8 mm, s hmotnosťou okolo 0,12g až 0,36g (vo veľmi presných ostreľovačských airsoftových zbraniach sa používa aj strelivo s hmotnosťou 0,3g a 0,49g) pričom úsťová rýchlosť airsoftových zbraní sa pohybuje v rozmedzí od 60 do 200 m/s. Na rozdiel od paintballu, airsoft sa hrá s presnými replikami skutočných zbraní, ktoré sa na originál podobajú nielen vzhľadom, ale aj hmotnosťou.


== Airsoftové zbrane ==
Airsoftové zbrane sa rozlišujú na tri základné skupiny.


=== Manuálne airsoftové zbrane (manuály) ===
Patria k najdostupnejším a najlacnejším airsoftovým zbraniam. Z toho však vyplýva aj relatívne nižšia precíznosť spracovania, menej funkčných dielov, ale i menšia razancia a dostrel. Veľkou výhodou manuálnych zbraní je ich nenáročnosť na údržbu a takmer nulové náklady spojené s používaním (munícia). U manuálnych zbraní je nutné pred každým výstrelom zbraň natiahnuť (natiahnuť pružinu poháňajúcu vzduchový piest). K dispozícii sú krátke aj dlhé zbrane. Ich cena sa pohybuje okolo 7 – 200 € (krátke), 50 – 700€ 3000 Sk (dlhé/ sniperky). Využiteľný dostrel týchto zbraní je okolo 30 m, reálne až 50 – 90 m, ale na túto vzdialenosť majú zbrane už príliš výraznú balistickú krivku. Energia strely je v priemere 0,3 – 0,4 J. Kvalita spracovania i spoľahlivosť závisí od výrobcu, v tejto oblasti sú najčastejšími zástupcami firmy Tokyo Marui – TM a Unicorn Hobby Corporation – UHC. Najobľúbenejšími modelmi sú pištole Glock 17, Heckler & Koch USP, Beretta 92F, CZ 75 a Desert Eagle, z dlhých manuálov sú to Heckler & Koch MP5 A3 a slávny Colt M16. Medzi ďalšie obľúbené manuálne zbrane patrí aj Taurus 24/7, ktorý je cenený hlavne pre vynikajúci pomer cena/kvalita/spracovanie. Manuály stále patria k najrozšírenejším airsoftovým zbraniam aj na Slovensku a používajú ich hlavne začiatočníci; pokročilí ako záložné/sekundárne zbrane.


=== Plynové airsoftové zbrane (plynovky) ===
Plynovky sú poháňané stlačeným plynom (napr. Green Gas HFC134a alebo CO2), ktorý sa plní podobným spôsobom, ako plyn do zapaľovača – cez ventil do zásobníka. Delia sa na blowbackové a neblowbackové – systém blowback zabezpečuje spätný chod záveru zbrane (tzv. kopanie zbrane) a zároveň automatické nabíjanie zbrane po každom výstrele – zbraň sa teda nemusí naťahovať pred každým výstrelom. Zbrane bez systému blowback majú jednoduchší mechanizmus, pevný záver a nemajú prudký spätný náraz. Tu sa odráža i cena – sú priemerne o polovicu lacnejšie: okolo 150 – 200 €, cena za blowbackové zbrane sa pohybuje od 200 do 400 €.
Pri systéme blowback je časť plynu odvedená na spätný chod záveru, preto aj celková spotreba plynu je približne dvojnásobná oproti zbraniam bez blowbacku.
Realistickosť zbraní s blowbackom je azda najvernejšia a najviac sa blíži zážitku zo streľby zo skutočnej zbrane. Pre zbrane s kovovými mechanizmami je možné použiť aj výkonnejší plyn HFC22.
Využiteľný dostrel plynoviek je 60 – 100m, výhodou je možnosť korekcie výsledku ďalším výstrelom. Energia strely je 1,5 – 4 J.
K najkvalitnejším patria zbrane od firiem Tokyo Marui a KSC, medzi najfrekventovanejšie modely Tokyo Marui Beretta 92F, či Tactical Master a KSC Glock 18c, ktorý je dokonca vybavený prepínačom na plnoautomatickú streľbu. Samostatnou kapitolou sú plynové revolvery.
Medzi plynové zbrane tak isto patria aj dlhé airsoftové zbrane, u každej zbrane sa cena odlišuje podľa výrobcu, spracovania zbrane.


=== Elektrické airsoftové zbrane (AEG) ===
Ide o prevažne dlhé útočné zbrane, poháňané zväčša vstavaným akumulátorom (modelárske NiMH, 7,4V, alebo modernejšie, často silnejšie ale na údržbu a prevádzku náročnejšie LiPol/LiFe) s elektromotorom, so zásobníkmi až do tisícov kusov streliva, vysokou kadenciou (okolo 800 rán za minútu), veľkou razanciou, presnosťou a dostrelom. Vysoká modifikovateľnosť je prísľubom zvýšenia dostrelu, presnosti a razancie.
Na trhu sú k dispozícii aj krátke AEG (H&K Glock 18C), ktoré síce nedosahujú parametre dlhých AEG, ale postupne nahrádzajú plynové zbrane. Niektoré majú tzv. ohyb záveru, ale bez ‘kopnutia’.
Využiteľný dostrel je cez 50 m, niektoré po upgrade aj cez 80 m. Energia strely nemodifikovaných zbraní sa pohybuje na úrovni plynoviek – okolo 1.6 J.
Jedným s najväčších výrobcov AEG dovážaných na náš trh je japonská firma Tokyo Marui (TM), ktorá má vo svojom portfóliu množstvo samopalov, útočných i ostreľovacích pušiek – série M16, H&K MP5, G3, FA-MAS, AK47, Steyr, Sig a ďalšie. V súčasnosti sa však na tohoto výrobcu kvalitných AEG doťahujú čínski výrobcovia (napr. firma CYMA) – ich najväčšou devízou je relatívne nízka zaobstarávacia cena.
Najvýraznejšou výhodou elektrických airsoftových zbraní sú nízke náklady a nároky na údržbu, ako aj možnosť používania aj pri nízkych teplotách (plynové zbrane sú kvôli tesneniam a expanzívnym vlastnostiam plynov pri týchto teplotách takmer nepoužiteľné).


=== Airsoft – paintballové mixy ===
RAP – Real action paintball – používajú sa zbrane na stlačený plyn, ktorý sa však neplní do zásobníkov ako pri plynových zbraniach, ale udržuje sa v samostatných nadobách. (rovnaké, alebo mierne upravené nádoby na plyn aké sa používajú pri paintballe). Takto poháňané zbrane majú minimálnu úsťovú rýchlosť (papierovo) 100 m/s, v praxi je však vyššia – preto nie sú vhodné na hru do budov. Telo zbrane je realistické takže sa nedá odlíšiť od AEG zbrane; je zhotovované z ABS plastu alebo z kovu. Ako náboje sa používajú: klasické 6 mm BB alebo 6 mm paintballové (želatínové) BB, ktoré po zasiahnutí protivníka zanechajú farebnú škvrnu.Náboje (BB-čka) sú pre realistickosť umiestnené v hliníkových alebo plastikových obaloch a v zásobníku tak vymedzujú rovnakú kapacitu ako v realnej zbrani. Môžu však byť umiestnené, tak ako pri AEG, aj v špeciálnych zásobníkoch, kde ich počet môže narásť až na 10 – 20 násobok kapacity zásobníka reálnej zbrane. Zbrane v tejto kategórii používajú ozbrojené zložky k tréningu a k výcviku, a dokonca sú nasadzované aj v reálnych situáciách, kedy sú airsoftové náboje nahradené želatínovými guličkami naplnenými kapsaicínom (slzotvorný plyn/chili prášok), praskajúcimi pri dopade.
Jedna z najznámejších firiem výrabajúca RAP zbrane je firma RAP4.


== Výstroj ==
Charakteristika výstroje rozdeľuje hráčov na tri rôzne typy:

začínajúci alebo rekreační hráči – hráči tohoto typu majú klasické "voľnočasové" oblečenie bez výrazných doplnkov.
pravidelní hráči – okrem vojenských maskáčových uniforiem vlastnia rôzne doplnky ako taktické vesty, ochranu kolien, rukavice, prilby, nosné systémy a podobne
hráči kopírujúci konkrétne silové jednotky, prípadne hrajúci tzv. Military AS – ich výstroj je do posledných detailov totožný s jednotkou, ktorú napodobňujú a to aj v rámci svojho tímu, ktorý reprezentujú (t. j. všetci v tíme majú rovnaké uniformy, taktické vesty, zbrane a pod.).Možnosti výstroje sú v dnešnej dobe takmer neobmedzené a je iba otázkou financií. Vo všeobenosti sa dá povedať, že základnou výstrojov hráča AS je:

uniforma umožňujúca maskovanie v teréne (maskáče),
vhodná obuv (najčastejšie vojenské kanady),
taktická vesta alebo nosný systém (na zásobníky, dymovnice, strelivo, vysielačku, pitie, jedlo…),
pokrývka hlavy (kukla, booniehat, prilba, maska…), vysielačka s headsetom.


=== Ochrana ===
Každý hráč musí mať špeciálne krytie očí. Či už okuliarami alebo maskou, ktorá kryje celú tvár. Pri okuliaroch je extrémne dôležité aby sa nerosili. Tu sa dokonale osvedčili tuhé plexisklové pracovné okuliare, ktoré nechajú vzduch zvislo prúdiť ale oči sú perfektne chránené. Sú lacnejšie a lepšie ako drahá maska na paintball.


== Základné pravidlá ==
Zasiahnutý hráč zreteľne zakričí "Mám" (prípadne iné dohodnuté slovo) a opustí bojisko so zbraňou nad hlavou, alebo zbraňou spustenou a zdvihnutou rukou.
Každý zásah (do ktorejkoľvek časti tela, oblečenia, výstroje) je smrtelný, zásah do zbrane ju vyradí z hry, hráč môže hrať so zbraňou záložnou (ak ju má v hre so sebou).
Ak sa hráča nepriateľ dotkne rukou, hráč je mŕtvy – tzv. staber, alebo KnifeKill.


=== Všeobecné pravidlá airsoftu ===
Porušenie bezpečnostných pravidiel sa rieši napomenutím alebo vykázaním hráča z hry.
Každý hráč sa zúčastňuje na akcii na svoje vlastné nebezpečenstvo a zodpovedá za svoje konanie.
Každý hráč je povinný starať sa o ochranu svojho zraku počas celej akcie. Nosenie ochrany očí je povinné počas trvania hry v celom hracom priestore (vrátane respawnu). Odporúčané je nosenie okuliarov či masky počas celej doby trvania akcie (aj mimo hracej zóny počas trvania akcie).
Na zhromaždisku hráčov (aj respawne) musí byť každá zbraň zaistená aj keď nemá zásobník.
Prísny zákaz akejkoľvek streľby na zhromaždisku a respawne. Streľba je povolená len na ihrisku v hracom čase a testovacom priestore na to určenom.
Je povolené používať len airsoftové zbrane. Iné zbrane a prostriedky sebaobrany, je prísne zakázané nosiť, používať a prezentovať. Výnimkou sú nože, ktoré však smú byť použité len na úkony nesúvisiace so samotnou hrou.
Použitie pyrotechniky je špecifikované vždy pre každú akciu zvlášť. Pokiaľ tomu tak nie je, jej použitie nie je dovolené.
Akýkoľvek fyzický útok na inú osobu počas AS akcie bez ohľadu na jeho dôvod (s výnimkou nutnej obrany) sa trestá definitívnym vylúčením z komunity AS hráčov – z čoho vyplýva zákaz zúčastňovať sa AS akcií.
Testovanie zbraní je povolené len na vyhradenom priestore a streľba či mierenie je možné len určeným smerom.
V testovacom priestore musí mať každá osoba nasadenú spoľahlivú ochranu očí.
Hráč je povinný priznať zásah. Zásah odrazeným BB sa neráta ako zásah.
Strelec môže upozorniť hráča na zásah, ale nesmie vyžadovať jeho vyradenie.
Zásah do ľubovoľnej časti hráčovho tela alebo jeho výstroje (ktorú ma v momente zásahu na sebe) je považovaný za zásah, ktorý vyraďuje hráča.
Hráč po zásahu je povinný ihneď ohlásiť status vyradenia dostatočne hlasným hlásením – „mám“ a zodvihnutím zbrane, alebo ruky nad hlavu.
Zasiahnutý hráč je povinný sa čo najrýchlejšie viditeľne označiť:
nesením zbrane nad hlavou
sklonenou alebo zavesenou zbraňou a zdvihnutou rukou.
Neoznačený hráč sa považuje za živého.
Vyradený hráč sa musí správať tak, aby svojou prítomnosťou v čo najmenšej možnej miere ovplyvňoval priebeh hry po dobu, ktorú nehrá (prísny zákaz strieľať a hlučne sa správať – vrátane zóny vyradených hráčov)
Vyradený hráč nijako aktívne nekomunikuje a neposkytuje informácie okrem informácií o svojom statuse vyradeného hráča, podľa možnosti sa okamžite presunie do zóny vyradených hráčov, jednoznačne dávajúc najavo svoj status nehrajúceho.
Vyradený hráč musí sám zabezpečiť, aby nebol nijako zneužitý v hre (napr. na krytie…).
Ak zotrvanie vyradeného hráča na súčasnom mieste môže nepriaznivo ovplyvniť hru, musí sa sám premiestniť na miesto, kde hru neovplyvňuje.
Pred zapojením musí hráč jednoznačne dať najavo hráčom v blízkom okolí zmenu statusu.
Pri vystupovaní zo zóny vyradených hráčov nevstupujte do hracej zóny smerom k bojom, pokiaľ tieto prebiehajú v tesnej blízkosti respawnu.
Zásah od spoluhráča sa ráta ako normálny zásah.
Za zásah sa počíta aj dotyk zbraňou, rukou a zvolanie „máš“ zo vzdialenosti menšej ako 2 metre ak protihráč útočníka nevidí, predpoklad zásahu je 100% a je riziko zranenia.Airsoft sa hrá na česť – simuluje reálny boj a každý zásah, aj ten ktorý strelec nevidel, by mal trafený uznať.
Hráč je povinný po zasiahnutí zakričať „mám“, alebo „dostal som to“. V prípade, že útočník si je 100 % vedomý toho, že zasiahol protivníka a ten druhý si to neprizná, môže zakričať „dostal si to“ alebo „si mŕtvy“. Pokiaľ si to nechce priznať aj po vyzvaní, bude diskvalifikovaný z hry.
Zásah je právoplatný, keď sa guľka dotkne časti hráčovho tela (aj vlasy a oblečenie). V takom prípade je hráč mŕtvy. Ak sa guľka dotkne zbrane, tá sa stáva nefunkčnou.
Keď je hráč „mŕtvy“, zdvihne ruku v ktorej držal zbraň a dá si ju nad hlavu. V takomto postoji kráča na respawn, kde počká vopred dohodnutý časový úsek a potom sa znova vracia do hry. Hráči nemôžu mŕtveho hráča používať ako štít ani sa zaňho schovávať.
Každá akcia ma individuálne pravidlá. Na niektorých sa hrá tak, že každý tím má medika, ktorý môže 3-krát okamžite uzdraviť spoluhráča. Po 4. zasiahnutí hráč odchádza na respawn. Pravidlá na hru s medikom sa rôznia, vo všeobecnosti sa však hráč ošetruje tak, že k nemu medik príde (zasiahnutý sa nesmie hýbať), obviaže ho viditeľne bielym obväzom (látkou), zotrvá pri ňom minimálne 1 minútu a po uplynutí tejto doby sa z raneného stáva plnohodnotný hráč (s menším počtom životov).
Hra môže mať taktiež odlišný dej. Buď sa hrá tzv. capture-the-flag, čo znamená preniknúť do nepriateľského tábora a zmocniť sa nejakého predmetu, najčastejšie vlajky, alebo klasický death match alebo team death match, kde je úlohou len „vyzabíjať“ sa navzájom. Alebo sa hrá tak, že jeden tím má „bombu“ a tú musí položiť. Samozrejme druhý tím mu v tom musí zabrániť.


=== Legislatíva ===


==== Slovensko ====
Na Slovensku je podľa zákona o strelných zbraniach a strelive (190/2003 Z. z.) povolené vlastniť airsoftovú zbraň (podľa zákona zbraň kategórie D) iba osobe nad 18 rokov. Osoba vo veku pod 18 rokov nemôže vlastniť airsoftovú zbraň (resp. akúkoľvek zbraň kategórie D) a je jej s ňou manipulovať povolené výlučne pod dohľadom osoby staršej ako 18 rokov (podľa § 56 odsek 8 zákona o strelných zbraniach a strelive).
Zákon neupravuje minimálny vek hrania samotného airsoftu, iba vlastníctvo a manipulovanie s airsoftovými zbraňami.


=== Úvod ===
Airsoft je (adrenalínový) šport simulujúci bojové situácie. Zároveň ide o tréning taktiky, tímovej akcie až po prežitie v boji. Ale predovšetkým je airsoft o zábave. Princípom je airsoft veľmi podobný paintballu, rozdiel je však viditeľný najmä pri používaných zbraniach a munícii. Tu je najzrejmejší rozdiel medzi paintballom a airsoftom – zatiaľ čo zásah v paintballe je neodškriepiteľný, pretože zasiahnutý je označkovaný farbou, u airsoftu je to otázka ‘priznania’ viac či menej bolestivého zásahu, otázka Fair Play.


=== V budove ===
Stavba na hranie airsoftu by mala byť opustená a bez divákov, ktorí nemajú ochranné okuliare. V budovách a malých priestoroch sa najlepšie hrá s malými zbraňami, manuálne sa tu uplatnia lepšie ako napríklad v lese. K hre v budove sa viaže ešte jedna dôležitá vec – sila zbrane. 
Sila zbrane sa vyjadruje rôznymi hodnotami – najčastejšie ako rýchlosť vystreleného projektilu v: FPS (feet per second – stopách za sekundu), metroch za sekundu (m/s), alebo silou: stuny (jednoduché číslo, napr. 100), menej často energiou projektilu v Jouloch.


==== Kemper ====
V budove veľa hráčov uprednostňuje hru typu kemper (od anglického camping – kempovať) čiže sedieť a čakať kým niekto nepríde a toho potom zastreliť. Hra tohto typu môže byť niekedy veľmi zdĺhavá. Kempuje sa väčšinou na zle prístupných miestach s dobrým výhľadom. Je dôležité uvedomiť si rozdiel medzi kempovaním a obsadením strategickej pozície, nakoľko kemperi väčšinou kempujú samostatne a na ľubovoľnom "zákernom" mieste. Najúčinnejšia obrana proti kemperom su granáty, alebo Rush-Attack (vtrhnutie viacerých útočníkov a vyčistenie priestoru, pričom straty sú prípustné). Môže sa stať, že keď kempujú všetci, tak sa hra ocitne na mŕtvom bode.
Je dobrý na obranu. Ale keď obranca bráni veľkú a neprehľadnú budovu (pomerne častý prípad) nie je problém ani pre útočníka sa infiltrovať a robiť to isté.


==== Frontálny útok ====
Keď je dosť hráčov, tak sa volí frontálny útok. Ten by sa mal koordinovať vysielačkami; vtedy sa kemperi dajú napadnúť súčasne z dvoch strán.


==== Boj za pohybu ====
Je takisto možnou taktikou, i keď bez granátov je útočník v nevýhode. Malé pohyblivé skupinky útočníkov však dokážu byť často prekvapujúco účinné.


== Deriváty airsoftu ==
Existujú deriváty airsoftu. Napríklad sa niekedy používajú airsoft RC-modely, hlavne tankov (napr v mierke 1:16), ktoré strieľajú 6 mm guličky. Výrobcovia sú napr. firmy Heng long alebo Torro. 


== Pozri aj ==
Paintball


== Iné projekty ==

 Commons ponúka multimediálne súbory na tému Airsoft


== Externé odkazy ==
Airsoftmania.sk – slovenský portál venujúci sa Airsoftu
Airsoft Dominator – slovenský projekt Airsoft zariadenia DOMINATOR  pre meranie času obsadenia bodu s RFID / tlačidlovým vstupom pre hráčov