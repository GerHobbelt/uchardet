revision: 7598864
title: "Susedia (seri\xE1l)"
url: https://sk.wikipedia.org/wiki/Susedia_(seri%C3%A1l)


---

Susedia sú slovenský televízny sitkom. Vysiela sa od jesene 2006 na TV Markíza. Po 11 ročnej pauze mal opäť premiéru v januári 2018.
Seriál vznikol na základoch postáv vytvorených Petrom Marcinom a Andym Krausom v kabaretoch Twister, Uragán a Hurikán. Hlavnými postavami sú horár František Stromokocúr s manželkou Zuzanou a jeho maďarský sused László Komárom s manželkou Ildikó. Okrem nich vystupuje v seriáli aj Marta Sládečková ako susedka Marta Sladká. V druhej sérii k nim pribudli aj ich už dospelé deti Milka a Gergely, v štvrtej sérii potom nová suseda a správkyňa domu Andrejka. 
Do bytovky Františka a Zuzany sa nasťahuje László s manželkou Ildikó. Ani František, Lászlov najlepší priateľ, ani Zuzana z toho spočiatku nie sú nadšení. Nadšená z toho je len Marta, ktorá v tom vidí príležitosť nájsť si partnera. Vďaka ustavičným problémom jednej alebo druhej rodiny sa veľmi často stretávajú.
Titulnú pieseň „Ešte stále som tu ja“ k seriálu naspieval Pavol Habera, ktorý zložil aj hudbu, text napísal Andy Ďurica.


== Produkcia ==
Prvá séria sa natáčala v priestoroch Domu kultúry Dúbravka v Bratislave, druhá a tretia v štúdiu na bratislavskej Kolibe, od štvrtej série sa nakrúca v Ateliéroch NAD v bratislavskom Ružinove.
Prvá séria sa vysielala každý pondelok o 21:00. Keďže prvá séria bola mimoriadne úspešná, druhá a tretia séria sa už vysielali o 20:00. Susedia sa stali najúspešnejším a najsledovanejším pôvodným slovenským seriálom vyrobeným po roku 1989. Časom dosahovali jednotlivé časti sledovanosť nad milión divákov a podiel na trhu nad 60 %. Vianočná časť 1. série vysielaná 18. decembra 2006 napríklad dosiahla trhový podiel 66 %, čo predstavovalo 1 milión 317-tisíc divákov.Pôvodne sa seriál mal vysielať len do decembra 2006, kvôli diváckemu úspechu sa v marci 2007 začala vysielať druhá séria, ktorá pokračovala treťou sériou v septembri 2007. Tá bola označená za poslednú a cesty hercov sa rozišli. 
Po 10 rokoch však prišli správy o pokračovaní seriálu od 1. januára 2018 so štvrtou sériou. Peter Marcin v 10. epizóde 7. série svojej talkshow Neskoro večer oznámil, že v seriáli bude naďalej hrať aj Eva Matejková. Od štvrtej série však v seriáli neúčinkuje postava matky Ildikó.


== Postavy ==


=== František Stromokocúr (Peter Marcin) ===
Ing. František Stromokocúr (* 16.10.1964, Ružomberok) pracoval ako horár. Študoval na Lesníckej fakulte Technickej univerzity vo Zvolene. V druhej sérii získal prácu na ministerstve. Ľahko sa rozčúli a jeho obľúbená fráza je „Zuza, nerob paniku!" Pracoval ako správca lesného revíru a stal sa poslancom miestneho zastupiteľstva. Pracoval ako hovorca mestskej časti. S manželkou Zuzanou má dcéru Milku. Má vnuka Evana. Je krstným otcom Ágostona-Františka.  V súčasnosti pracuje opäť na lesnej správe.


=== László Komárom (Andy Kraus) ===


=== Zuzana Stromokocúrová, r. Králová (Zuzana Tlučková) ===
Zuzana pracuje ako dílerka, ale v práci sa jej nie vždy darí, a preto svoje „krámy“ predáva Lászlovi. Večne má nejakú potýčku s Ildikó, ale v podstate sú kamarátky. S manželom Františkom majú dcéru Milku. Má vnuka Evana. Je krstnou mamou Ágostona-Františka. 


=== Ildikó Komárom (Viki Ráková) ===
Ildikó je žena v domácnosti. Jej záľubou je varenie, ale problém je v tom, že to, čo navarí, je málokedy dobré alebo vôbec nie jedlé. V druhej sérii pracuje ako Františkova sekretárka na ministerstve. Jej obľúbená fráza je „Toto nemdopadne dobre!“ a „Nedráždi!“ V súčasnosti pracuje ako zástupkyňa riaditeľa v miestnej škole. S manželom Lázslom majú synov Gergelyho a Ágostona-Františka (* 2019). Je krstnou mamou Evana.


=== Marta „Krasnodarskaja“ Sladká (Marta Sládečková) ===
Marta je susedka Františka a Lászla. Celý život si hľadá partnera, no nejako sa jej to nedarí, a tak na začiatku balí Lászla. Marta Sladká je trošku uletená suseda s nezabudnuteľným smiechom. Jej najobľúbenejšia disciplína je nečakaná návšteva jednej z dvoch rodín a namiesto pozdravu jej známe „Neruším?“ V 4. sérii sa objaví ako vdova. Vráti sa z Ruska, kde bola vydatá za bohatého oligarchu.


=== Milka Komárom, r. Stromokocúrová (Kristína Barancová Pírová) ===
Emília Komárom (* 22.4. 1987)  je dcéra Zuzany a Františka. Prvýkrát sa objavila až v druhej sérii. Vyhodili ju z práce v Paríži. Po francúzsky sa veľa nenaučila, lebo tam boli samí Poliaci. Ako tvrdí Zuza, Milka zdedila po Františkovi všetky nepodarené gény. Je nezodpovedná a nevie sa o seba postarať. Najradšej ju má František, Milka je jeho miláčikom. Františka neoslovuje otec, ale Fero. Dokonca si s ním rada vypije aj pivko. Má syna Evana (* 2018) s kŕmičom z lesnej správy Marekom. Momentálne žije s Gergelyom v spoločnom byte. V 9. sérií mala svadbu s Gergelyom.


=== Gergely Komárom (Tomáš Majláth) ===
Je to syn Lászla a Ildikó. Prvýkrát sa objaví až v druhej sérii po návrate zo štúdia v zahraničí. Študuje hru na violončele (base) a je vegetarián. No Zuza a František tvrdia, že Gergely na violončele veľmi hrať nevie a trpia, keď musia počúvať jeho „zavýjanie“. Momentálne žije s Milkou a Evanom v spoločnom byte. V 9. sérií mal svadbu s Milkou.


=== Andrejka (Dominika Richterová) ===
Andrejka je nová susedka a správkyňa domu. Prvýkrát sa objavila až v štvrtej sérii. Od 9. série je manželkou doktora Vojtíška.


=== Anyuci (Aranka Szentpéteryová) ===
Anyuci je matka Ildikó. Má Alzheimerovu chorobu a večne si mýli mená Lászla a Františka, ale na niektoré veci má veľmi dobrú pamäť. Stále si myslí, že sú Vianoce. Na silvester 2006 sa skamaráti s Františkovou mamou. V 4. sérii sa už neobjaví, pretože sa podľa slov Lászla a Františka nechcene predávkovala kokaínom.


== Rodostromy ==


=== Komáromci + Stromokocúrovci ===


== Zoznam častí ==


== Referencie ==


== Externé odkazy ==
Susedia – oficiálne stránky
Susedia – Facebook Official Page
Susedia – Instagram
Susedia v Česko-Slovenskej filmovej databáze
Susedia vo Filmovej databáze