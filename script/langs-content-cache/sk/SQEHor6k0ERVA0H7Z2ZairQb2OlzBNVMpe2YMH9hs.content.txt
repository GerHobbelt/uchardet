revision: 6819973
title: "Chlorid l\xEDtny"
url: https://sk.wikipedia.org/wiki/Chlorid_l%C3%ADtny


---

Chlorid lítny (LiCl) je anorganická zlúčenina chlóru a lítia. Táto soľ je typickou iónovou zlúčeninou, hoci z malej veľkosti iónu Li+ vyplývajú vlastnosti, ktoré sa u iných chloridov alkalických kovov nevyskytujú, napríklad výnimočná rozpustnosť v polárnych rozpúšťadlách (83 g/100 ml vody pri 20 °C) a hygroskopické vlastnosti.


== Chemické vlastnosti ==
Chlorid lítny tvorí na rozdiel od chloridov iných alkalických kovov kryštálické hydráty. Je známy monohydrát, trihydrát a pentahydrát. Absorbuje tiež až štyri ekvivalenty amoniaku. Podobne ako u iných iónových chloridov môžu roztoky chloridu lítneho poskytovať chloridový ión a napríklad tvoriť zrazeninu chloridu strieborného pôsobením dusičnanu strieborného:

LiCl + AgNO3 → AgCl + LiNO3


== Príprava ==
Chlorid lítny sa pripravuje pôsobením kyseliny chlorovodíkovej na uhličitan lítny. Možno ho principiálne pripravovať tiež silnou exotermickú reakciou kovového lítia s plynným chlórom alebo chlorovodíkom. Bezvodý chlorid lítny sa pripravuje z hydrátu zahrievaním v prúde chlorovodíka.


== Použitie ==
Chlorid lítny sa používa hlavne na výrobu kovového lítia elektrolýzou taveniny chloridu lítneho s chloridom draselným pri 600 °C. Využíva sa aj ako tavivo pri spájkovaní automobilových dielov z hliníka, ďalej tiež ako desikant pri sušení prúdom vzduchu. Zo špecializovanejších aplikácií nachádza uplatnenie v organickej syntéze, napríklad ako aditívum v Stillovej reakcii. V biochémii ho možno využiť k zrážaniu RNA z bunkových extraktov.Chlorid lítny sa používa aj v pyrotechnike na farbenie plameňa do tmavočervenej farby.
Chlorid lítny je štandardom relatívnej vlhkosti pri kalibrácii vlhkomerov. Pri 25 °C má nasýtený roztok (45,81%) soli ekvilibrium relatívnej vlhkosti 11,30%. Chlorid lítny môže aj sám slúžiť ako vlhkomer. Táto navĺhajúca soľ sa pri vystavení vzduchu rozpúšťa v pohltenej vode. Rovnovážna koncentrácia je priamo závislá na relatívnej vlhkosti vzduchu. Relatívnu vlhkosť pri 25 °C, s minimálnou odchýlkou v rozmedzí 10 až 30 °C, možno zistiť z koncentrácie pomocou tejto lineárnej rovnice: RH = 107,93 - 2,11 C, kde C je hmotnostná koncentrácia chloridu lítneho.


== Bezpečnosť ==
Soli lítia ovplyvňujú centrálny nervový systém. V 40. rokoch 20. storočia sa chlorid lítny krátko vyrábal ako náhrada kuchynskej soli, bol zakázaný potom, čo boli zistené toxické účinky zlúčeniny.


== Podobné látky ==
Bromid lítny
Fluorid lítny
Jodid lítny
Chlorid cézny
Chlorid draselný
Chlorid rubídny
Chlorid sodný


== Referencie ==


== Literatúra ==
VOHLÍDAL, Jiří; ŠTULÍK, Karel; JULÁK, Alois. Chemické a analytické tabuľky.  1. vyd.  Praha : Grada Publishing, 1999.       ISBN 80-7169-855-5.     
Handbook of Chemistry and Physics, 71st edition, CRC Press, Ann Arbor, Michigan, 1990
Norman Neil Greenwood, Alan Earnshaw, Chemistry of the Elements, 2nd ed., Butterworth-Heinemann, Oxford, UK, 1997 ISBN 0-7506-3365-4
R. Vatassery, Titration analysis of LiCl, sat'd in etanol by AgNO3 to precipitate AgCl (s). EP of this titration gives% Cl by mass
H. Nechamkin, The Chemistry of the Elements, McGraw-Hill, New York, 1968


== Iný projekt ==

 Commons ponúka multimediálne súbory na tému Chlorid lítny


== Zdroj ==
Tento článok je čiastočný alebo úplný preklad článku Chlorid lithný na českej Wikipédii.