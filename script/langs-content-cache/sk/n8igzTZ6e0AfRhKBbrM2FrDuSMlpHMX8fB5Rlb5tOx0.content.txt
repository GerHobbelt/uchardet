revision: 7469411
title: Anton Rochel
url: https://sk.wikipedia.org/wiki/Anton_Rochel


---

MUDr. Anton Rochel (* 18. jún 1770, Neunkirchen, Štajersko, dnes Rakúsko – † 12. máj 1847, Graz, Rakúske cisárstvo, dnes Rakúsko) bol významný prírodovedec, botanik, lekár-chirurg a entomológ slovenského pôvodu. Známy je predovšetkým ako významný botanik. Jeho entomologické aktivity sú skôr iba okrajové.


== Biografia ==
Narodil sa v rakúskom Neunkirchene v roku 1770. Po skončení základného a stredného vzdelania pokračoval v štúdiu medicíny na Lekárskej fakulte vo Viedni, ktoré ukončil v roku 1792. Po skončení štúdií pracoval spočiatku ako lekár rakúskej armády. V rokoch 1800 až 1805 bol osobným lekárom baróna Alojza Mednyanského vo Veselom pri Piešťanoch a neskôr v rokoch 1811 – 1815 v Rakoviciach. V rokoch 1815 až 1820 pracoval ako osobný lekár grófa Aspremonta v Lednických Rovniach pri Púchove, kde v tomto období v botanickej záhrade pestoval asi 2 000 divo rastúcich druhov rastlín. V tomto období sa veľmi intenzívne venoval floristickému prieskumu celej Trenčianskej župy a patril medzi popredných znalcov flóry stredného Považia. Ako svojmu koníčku sa počas života venoval hlavne botanike. Po smrti významného botanika Pála Kitaibela v roku 1821 prijal miesto hlavného riaditeľa univerzitnej botanickej záhrady v Pešti, kde pracoval až do roku 1840. Zomrel roku 1847 v Štajerskom Hradci v Rakúsku. Počas života vykonal mnohé cesty do Vysokých Tatier, Turca, Oravy, Liptova a Spiša. Niektoré jeho rukopisy boli uložené vo viedenskom múzeu.


== Entomologické aktivity ==
Nepatrí jednoznačne k entomológom, ale v roku 1821 publikoval svoju prírodovedeckú prácu s názvom: "Naturhistoriche Miscellen über den nordwestlichen Karpathen in Ober-Ungarn". V 11. kapitole tejto práce uvádza pri popise živočíchov i niektoré údaje o hmyze z tejto oblasti.


== Bibliografia ==
Rochel, A.: 1821, Naturhistoriche Miscellen über den nordwestlichen Karpathen in Ober-Ungarn.


== Zdroje informácií o autorovi ==
Tibenský, J., Hrochova, M. & Mauerová, M.: 1976, Bibliografia prírodných, lekárskách a technických vied na Slovensku do roku 1850. I. (Rochel, A.: P. 561 - 562, Matica Slovenská, Martin.
Kolektív: 1981, Encyklopédia Slovenska V. zväzok (R-Š), Veda, Bratislava, p. 125.
Koleška, Z.: 1991, Seznam biografii čs. entomologů. 13. [Robl, R. - Seidel(=Seidl), M.]. In: Zprávy Čs. spol. entomol., ČSAV, 27(Příloha 1): 453 - 492, Taf. 30 - 31, p. 456 - 457.
Okáli, I., Országh, I., Matoušek, B. & Hrabovec, I.: 1996, Slovník slovenských zoológov a zoológov so vzťahmi k územiu Slovenska. Bratislava, Stimul, 1 - 137, p. 100.