revision: 7499882
title: Radio City Music Hall
url: https://sk.wikipedia.org/wiki/Radio_City_Music_Hall


---

Radio City Music Hall (skratka RCMH) je divadelná koncertná sála v Rockefellerovom Centre v New Yorku. Je známa aj pod prezývkou Prehliadka národa a je najväčším divadlom na svete. Interiér bol v roku 1978 vyhlásený za mestskú pamiatku.


== Vznik ==
Budovu dal postaviť John D. Rockefeller  ako ústredný bod celého komplexu devätnástich budov, ktorý sa dnes nazýva Rockefellerovo centrum. Budovu a celé centrum postavili po krachu na burze v New Yorku v roku 1929, označovanom ako Čierny piatok, so zámerom natrvalo oživiť mesto, jeho architektúru a kultúru, prilákať turistov, investorov a významných ľudí.
Rockefeller sa spojil s mladou a perspektívnou spoločnosťou Radio Corporation of America, ktorá vlastnila RKO štúdiá, produkovala populárne programy a prevádzkovala NBC rádio. K tejto silnej finančno-mediálnej dvojici sa pripojil aj divadelný impresário Samuel Roxy Rothafel, ktorý získal reputáciu použitím inovatívnej kombinácie estrád, filmu a výstredného štýlu dekorácií v snahe oživiť kiná po celej Amerike.
Realizácia výstavby divadla, aké nie je nikde inde na svete, trvala len dva roky.
27. decembra 1932 otvorilo divadlo brány pre verejnosť. V tom čase bolo divadlo Radio City Music Hall najväčším na svete s kapacitou pre takmer 6000 divákov (presne 5 933) a toto prvenstvo si udržalo dodnes. Interiér Radio City Music Hall bol v roku 1978 vyhlásený za mestskú pamiatku.


== Dizajn ==
Edward Durell Stone navrhol interiér divadla v štýle Art Deco v spolupráci s Donaldom Deskeym, ktorý navrhol jeho dekorácie, od nábytku a kobercov, cez konštrukciu balustrád a mnohých ďalších detailov, ktoré dopĺňajú vnútorné priestory divadla. Brilantnou kombináciou ušľachtilých materiálov (vrátane mramoru a zlatej fólie) a priemyselných materiálov (napr. bakelit, Permatex, hliník či korok) sa dosiahlo to, že interiér má dychberúcu atmosféru a trvale si udržuje svoj charakter v priebehu času.


== Organ ==
Ako jedno z mála divadiel má RCMH inštalovaný píšťalový organ v klasickom štýle s plným rozsahom. Je najväčším svojho druhu pre filmové divadlo a jeho dispozíciu tvorí 58 registrov s celkovým počtom 4 410 píšťal. Hracie štvormanuálové stoly sú dva, umiestnené po oboch stranách veľkého pódia a sú od seba plne nezávislé. Organ skonštruovala a v roku 1932 namontovala spoločnosť Rudolph Wurlitzer Company. V roku 1999 prešiel náročnou rekonštrukciou.
Jeho menšia verzia bola nainštalovaná v divadelných štúdiách, avšak po zmene štúdií na kancelárske priestory bol demontovaný a uskladnený.


== Renomé ==
Vďaka výnimočnému dizajnu, kapacite a prestíži sa divadlo veľmi rýchlo stalo vyhľadávaným miestom tvorby. Každý umelec či súbor si považuje za česť, ak dostane príležitosť vystúpiť v priestoroch RCMH. Od roku 1933 tu bolo premiérovo uvedených viac ako 700 filmov. Prakticky každá premiéra, či už filmová alebo iného predstavenia, je samostatnou spoločenskou udalosťou a lístky sú aj napriek obrovskej kapacite hľadiska spravidla vypredané.
Pravidelne uvádzaným programom je napríklad vianočná estrádna show Radio City Christmas Spectacular, ktorá mala premiéru 21. decembra 1933. 
Donedávna sa tu po tri dekády udeľovali aj ceny Grammy.


== Iné projekty ==

 Commons ponúka multimediálne súbory na tému Radio City Music Hall


== Externé odkazy a zdroje ==
Radio City Website
New York Architecture