revision: 7236853
title: DoubleTree by Hilton Hotel Kosice
url: https://sk.wikipedia.org/wiki/DoubleTree_by_Hilton_Hotel_Kosice


---

DoubleTree by Hilton Hotel Kosice (v rokoch 1971 až 2007 Hotel Slovan, Interhotel Slovan) je štvorhviezdičkový hotel v Košiciach, ktorý leží v priestore medzi Námestím osloboditeľov, Hlavnou a Rooseveltovou ulicou. 


== História ==
Informácie o pôvodnej budove pozri v článku Hotel Schalkház
Projekt budovy Hotela Slovan (dnes DoubleTree by Hilton Hotel Kosice) vypracovala začiatkom 60. rokov skupina architektov pod vedením Jiřího Drahoša a Ivana Matušíka. Toto architektonické dielo bolo pôvodne možné pozične rozdeliť na tri základné celky - výškovú (lôžkovú časť), podnož so spoločensko-hospodársko-reštauračnými priestormi a podsadený parter. Ten sa do značnej miery vytratil zväčšením podnože počas rekonštrukcie v rokoch 2007 až 2009. V minulosti prevažnú časť podnože zaberali kancelárie Čedoku a Česko-slovenských aerolínií. V súčasnosti tu sú v prevažnej miere obchodné priestory.
Výstavbu hotela zabezpečoval národný podnik Pozemné stavby Prešov a výstavba trvala od roku 1965 do roku 1971. Ešte na sklonku roka 1963 bol zatvorený pôvodný historický Hotel Schalkház a začala sa jeho postupná asanácia. V roku 1968 už stál skelet budovy, no oproti pôvodným plánom, ktoré počítali s otvorením v decembri 1969, mala stavba oneskorenie už takmer poldruha roka. Počas invázie vojsk Varšavskej zmluvy do Česko-Slovenska poslúžil stavebný materiál na otvorený odpor občanov proti okupantom. Budovu sa podarilo sprevádzkovať až 17. decembra 1971. Pôvodný hotel mal 307 postelí, 100 prísteliek a 830 miest v reštauračnej časti. 
V roku 2006 bolo aj vďaka prideleniu usporiadateľského práva na Majstrovstvá sveta v ľadovom hokeji 2011 rozhodnuté o veľkej prestavbe hotela a jeho zaradení do prestížnej siete DoubleTree. Poslední návštevíci opustili Hotel Slovan 1. júla 2007 a následne sa začal vypratávať interiér budovy. Na jeseň roku 2007 sa začal demolovať obklad budovy a v polovici roku 2008 už stál len panelový skelet hotela. Následne sa začali práce na umiestňovaní nového čierneho obkladu a na zväčšovaní podnože. Hlavný vchod, ktorý bol dovtedy na západnej strane (na Hlavnej ulici), bol premiestnený na severnú hranu do Rooseveltovej ulice. Východne od hotela, kde sa v minulosti nachádzalo parkovisko, bol postavený veľký parkovací dom, v ktorom na prízemí sídli kasíno. Počas rekonštrukcie ostali počty izieb zachované, no výrazne sa zmenilo ich pôdorysné usporiadanie i samotné interiérové vybavenie. Nový DoubleTree by Hilton Hotel Kosice bol otvorený 19. februára 2009.
Výsledok rekonštrukcie budovy priniesol aj kritické názory na jeho architektúru.


== Galéria ==

		
		
		
		
		


== Referencie ==


== Iné projekty ==

 Commons ponúka multimediálne súbory na tému DoubleTree by Hilton Hotel Kosice


== Externé odkazy ==

Hotel Slovan rekonštruujú na hotel DoubleTree by Hilton Hotel Kosice
DoubleTree by Hilton Hotel Kosice(EN)
DoubleTree by Hilton Hotel Kosice(SK)