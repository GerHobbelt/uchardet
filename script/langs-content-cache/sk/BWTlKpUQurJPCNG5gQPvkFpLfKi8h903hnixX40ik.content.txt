revision: 7540919
title: Borzov
url: https://sk.wikipedia.org/wiki/Borzov


---

Borzov je potok v regióne Turňa, v západnej časti okresu Košice-okolie. Je to ľavostranný prítok Bodvy, meria 7,9 km a je tokom V. rádu. Na hornom toku preteká Borzovou dolinou.


== Prameň ==
Pramení vo Volovských vrchoch, v podcelku Kojšovská hoľa, na východojuhovýchodnom svahu Troch studní (969,0 m n. m.) v lokalite Harakovská, v nadmorskej výške približne 850 m n. m. 


== Opis toku ==
Od prameňa tečie spočiatku juhojuhozápadným smerom, na západnom úpätí Barata (857,8 m n. m.) sa vyrovnáva severojužným smerom a pokračuje cez Borzovu dolinu. Tu sprava priberá prítok spod Strážneho vrchu (774,0 m n. m.), na krátkom úseku tečie na juhovýchod a zľava priberá prítok zo severozápadného svahu Klina (718,1 m n. m.) a pretekajúci Benkovou dolinou. Následne sa Borzov opätovne stáča severojužným smerom, preteká osadou Baňa Lucia a zároveň vteká do Košickej kotliny, do podcelku Medzevská pahorkatina. Pod osadou tečie prechodne na juhovýchod, potom už na juhojuhovýchod, pričom tečie súbežne s prístupovou cestou do osady na ľavom a zrušenou železničnou traťou Počkaj - Baňa Lucia na pravom brehu. Napokon sa esovito stáča, postupne podteká zrušenú trať, cestu II. triedy č. 548 i železničnú trať Moldava nad Bodvou – Medzev a západne od osady Počkaj ústi v nadmorskej výške cca 281 m n. m. do Bodvy.


== Referencie ==