revision: 7454423
title: "Alfr\xE9d Ve\u013Ek\xFD"
url: https://sk.wikipedia.org/wiki/Alfr%C3%A9d_Ve%C4%BEk%C3%BD


---

Alfréd Veľký (* 847/849, Wantage, Anglicko – † 26. október 899, Winchester) bol kráľ Wessexu (871 - 899)  a najvýznamnejší anglosaský panovník Anglicka v rokoch 886 – 899.
Preslávil sa víťaznými bojmi s dánskymi Vikingami. Je oceňovaný pre obranu kráľovstva proti Vikingom a je jediným anglickým kráľom s prívlastkom Veľký. Bol prvým kráľom juhozápadných Sasov, ktorý bol titulovaný ako kráľ Anglicka. Bol vzdelaný, podporoval rozvoj školstva, inicioval zdokonalenie právneho systému a obranného systému krajiny.


== Detstvo ==
Alfréd sa narodil medzi rokmi 847 až 849 vo Wantage v grófstve Berkshire. Bol piatym synom kráľa Ethelwulfa a jeho prvej ženy Osburgy. V piatich rokoch ho poslali do Ríma, kde ho, ako uvádza Anglosaská kronika, pápež Lev IV. označil ako budúceho kráľa. Alfréd tiež strávil nejaký čas na dvore franského kráľa. Po svojom návrate z Ríma roku 856 bol Ethelwulf zosadený svojím synom Ethelbaldom. Ethelwulf zomrel v roku 858 a vo Wessexe vládli spoločne traja Alfrédovi bratia.
V roku 868 sa oženil s Ealhswith Gainas, dcérou jedného člena rady starších rodu Gaini, ktorý pochádzal z Gainsborough v Lincolnshire a jeho manželky Edburgy, dcéry kráľa Cenwulf z Mercie. Zdá sa, že bola vnučkou kráľa Mercie.


== Víťazstvo nad dánskymi Vikingami ==
Alfréd, chorľavý mladík citlivej povahy, bol najmladším kráľovským synom, ktorý túžil stať sa učencom. Keď ale v boji s Vikingami zahynuli všetci jeho starší bratia, vybrali si ho veľmoži za kráľa Wessexu. Na trón nastúpil v čase, keď Anglicko napadli Dáni, ktorí ovládli značnú časť krajiny. Alfréd im zaplatil výkupné a získané prímerie využil na zhromaždenie vojska, s ktorým zasadil Vikingom roku 878 rozhodujúci úder v bitke pri Edingtone vo Wiltshire. Roku 886 dohodol s Dánmi rozdelenie krajiny: severovýchodný Danelaw (oblasť dánskeho práva) a anglosaské kráľovstvo na juhozápade, ktorému vládol. Hranicu tvorila stará rímska cesta z Londýna do Chesteru. 
Alfréd bol výborným vojvodcom a zaistil svojmu kráľovstvu mier. Jeho vojsko sa skladalo z rytierskej jazdy a fyrdu, domobrany slobodných roľníkov. Okrem toho postavil lode a porazil Vikingov na mori, kde dovtedy mali jasnú prevahu. Na súši nechal postaviť systém opevnení so stálou posádkou, ktorá mala zabezpečovať svoje okolie a zároveň slúžiť ako útočisko v prípade nebezpečenstva.


== Rozkvet kultúry a vzdelanosti ==

Okrem vojenských úspechov charakterizuje Alfrédovu vládu úsilie zabrániť úpadku Anglicka v dôsledku veľkých škôd spôsobených normanskými nájazdmi. Anglosaská kultúra a vzdelanosť dosiahli vďaka Alfrédovi veľký rozkvet. Písomnej podoby sa dočkali staršie anglosaské zákonníky, vydaný bol tiež zákonník nový, ktorý zaviedol jednotné právo pre celé kráľovstvo. Alfréd inicioval celý rad prekladov do anglosaského jazyka a bol sám literárne činný, z jeho pera pochádzal napríklad preklad známej Orosiovej kroniky.


== Potomkovia ==
S Easlwith (* cca 850/855 – † 5/8. december 905) mali šesť detí:

Edmund (* cca 870, † pred 899) – spolukráľ vo Wessexe
Eduard I. Starší (* okolo 871 – † 17. júl 924), kráľ
Æthelweard (* cca 880 – † 26. október 920/922)
Æthelfleda (* cca 869 – † 12. jún 918), pani z Mercia, manžel od 886/7 Æthelred, gróf z Mercia († 911)
Elfrida (* cca 875/7 – † 7. jún 929), manžel od 884/893 gróf Balduin II. z Flandier (* 863/5 – † 918)
Ethelgiva († cca 896), opátka zo Shaftesbury, Dorset


== Pozri aj ==
Zoznam kráľov Anglicka, Škótska, Veľkej Británie a Spojeného kráľovstva


== Iné projekty ==

 Commons ponúka multimediálne súbory na tému Alfréd Veľký