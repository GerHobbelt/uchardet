revision: 6714326
title: "Hippolyt\xE9 (Amazonka)"
url: https://sk.wikipedia.org/wiki/Hippolyt%C3%A9_(Amazonka)


---

Hippolyté alebo Hippolyta alebo Hippolyte (starogr. Ἱππολύτη – Hippolyté, lat. Hippolyta) je v gréckej mytológii dcéra boha vojny Area a jeho milenky Otréry. Bola kráľovnou Amazoniek.
Otec Ares jej daroval nádherný pás, ktorý potom nosila ako znak jeho otcovstva. Po tomto páse zatúžila dcéra mykénskeho kráľa Eurysthea v čase, keď bol v jeho v službách hrdina Herakles a kráľ mu prikázal, aby mu pás priniesol.
Keď potom Herakles dorazil k Amazonkám a Hippolyta sa dozvedela, že prečo prišiel, sama mu svoj pás ponúkla na znak svojej úcty. Do toho však zasiahla žiarlivá manželka najvyššieho boha Dia Héra, ktorá proti Heraklovi neustále intrigovala a rozšírila zvesti, že Herakles prišiel Hippolytu zajať a odviesť ju do otroctva. Amazonky preto na Herakla zaútočili, ale po statočnom boji podľahli sile Heraklových ozbrojencov.
Hypolité následne za svoj pás  vykúpila slobodu zajatej bojovníčky Melanippy. Ďalšiou zajatkyňou bola vodkyňa Antiopé, tú však Herakles dal priateľovi Théseovi, ktorý si ju odviedol do Atén, kde sa s ňou vraj oženil. (Iná verzia však hovorí, že Melanippé a Antiopa sú jedna a tá istá osoba, a že manželkou Thésea sa nikdy nestala.)
Keď potom Amazonky pritiahli k Aténam, aby Antiopu oslobodili, ona bojovala po boku Thésea, do ktorého sa zamilovala a v boji padla. Kráľovná Hippolyté sa po neúspešnej výprave vzdala svojej moci, utiekla do Megary a utrápila sa k smrti.


== Referencie ==


== Zdroje ==
ZAMAROVSKÝ, Vojtech. Bohovia a hrdinovia antických bájí.    [s.l.] : Perfekt, 2007.       ISBN 80-8046-203-8.     (slovenský jazyk)
Tento článok je čiastočný alebo úplný preklad článku Hippolyta na českej Wikipédii.