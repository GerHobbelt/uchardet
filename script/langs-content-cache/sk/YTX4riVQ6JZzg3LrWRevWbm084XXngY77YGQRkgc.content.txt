revision: 7458363
title: "Domici\xE1n"
url: https://sk.wikipedia.org/wiki/Domici%C3%A1n


---

Domicián alebo Domitián alebo Domitian(us) alebo Titus Flavius Domitianus (* 24. október 51, Rím – † 18. september 96, Rím) bol rímsky cisár z Flaviovskej dynastie, ktorý vládol v rokoch 81 – 96. Ako prvý cisár sa nechal mimo písaných stykov oslovovať ako Dominus et Deus, čiže "Pán a Boh".
Domitianus bol mladším synom cisára Vespasiana. Cisárom sa stal po smrti svojho brata Tita, ktorý bol postihnutý ťažkou chorobou. Na rozdiel od svojich predchodcov, ktorí boli priam ukážkovými vzormi dobrého cisára sa Domitianus stal vzorom tyrana na tróne. Za jeho vlády došlo k novým sporom so senátom a ku ich krutému prenasledovaniu. Zaviedol sieť platených donášačov, premrhal štátne prostriedky. 
Vládol 15 rokov a aby prevýšil svojich predchodcov dôstojnosťou, dal sa titulovať dominus et deus „pán a boh“. Prestal spolupracovať so senátom. Aby sa preslávil vojnovými činmi, vypravil sa proti Dákom. Bojov sa zúčastňoval len ako pozorovateľ a mierovou zmluvu sa zaviazal platiť Dákom výpalné, no napriek tomu sa dal oslavovať ako víťaz a geniálny vodca. Rozvrátil štátne financie a v záujme talianskeho poľnohospodárstva vydal osobitný zákon o zákaze pestovať vinič. Dbal o výzdobu Ríma a svojimi sochami a palácmi ozdobil Rím. Názory iných filozofov vyvracal väznením a vypovedaním z Ríma. Knihy, ktoré zavrhol na základe správ donášačov o ich autoroch, dal vyhádzať z knižníc a páliť. Uplatňovaním zákona o urážke majestátu prekonal aj cisára Nera a čakal ho aj podobný osud. Keď sa mu stali rozsudky smrti a popravy bez rozsudkov denným programom, sprisahali sa proti nemu najbližší priatelia na čele s manželkou Domitiou a v roku 96 ho zabili. Za jeho vlády nastalo opäť prenasledovanie kresťanov, ktorí boli zväčša odsúdení na ukrižovanie alebo na predhodenie zvieratám v cirkuse.


== Referencie ==


== Pozri aj ==
Vespasianus
Titus Flavius


== Iné projekty ==

 Commons ponúka multimediálne súbory na tému Domicián