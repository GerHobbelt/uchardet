revision: 7599308
title: "\xDAst\xED nad Labem"
url: https://sk.wikipedia.org/wiki/%C3%9Ast%C3%AD_nad_Labem


---

Ústí nad Labem (nem. Aussig) je štatutárne mesto na severozápade Čiech, centrum Ústeckého kraja a okresu Ústí nad Labem. Do roku 1990 v meste sídlil Krajský národný výbor Severočeského kraja. Ústí nad Labem má rozlohu 93,96 km² a s počtom 95 477 obyvateľov je siedmym najväčším mestom Česka.


== Dejiny ==
Oblasťou s najstaršou historickou tradíciou je okolie neďalekej obce Stadice (v súčasnosti časť Řehlovíc) ležiacej v údolí rieky Bíliny. Český kronikár Kosmas sem prisudzuje dej povesti o založení českej kráľovskej dynastie, rodu Přemyslovcov. Podľa jeho rozprávania bol práve tu bájny Přemysl Oráč vyzvaný, aby opustil svoj pluh, oženil sa s kňažnou Libušou a zasadol na kniežací stolec. Přemyslovci Čechám vládli približne od roku 800 až do roku 1306. Přemysl Otakar II. povýšil Ústie na mesto, pravdepodobne v polovici 13. storočia. Výsady, ktoré mestu udelil Přemysl Otakar II., potvrdil a rozšíril Ján Luxemburský. Mesto sa riadilo magdeburgským právom, malo právo slobodnej plavby aj míľové právo.


== Priemysel ==
Po búrlivom rozvoji priemyslu v 19. storočí bol aj v socializme uprednostňovaný ťažký priemysel. Priamo v centre mesta pozdĺž rieky Labe sú umiestnené podniky chemického a potravinárskeho priemyslu. Na severe mesta v Úžine bola plynáreň a na západe mesta v Trnicích tepláreň s kombinovanou výrobou výrobou elektriny a tepla. Na juhu pri Labe existovala veľká paneláreň. Ovzdušie mesta a povrchové vody boli silno znečistené. Významný bol aj prístav na Labe. Niektoré z týchto prevádzok boli zrušené (plynáreň, paneláreň) ale chemický a potravinársky priemysel sa ďalej rozvíja. Životné prostredie sa aj napriek tomu oveľa zlepšilo a za svoje úsilie o zlepšenie životného prostredia získalo mesto v rokoch 1999, 2000, a 2001 ocenenie Európskej komisie. Napriek týmto oceneniam je v súčasnosti zo strany mesta laxný prístup mestských orgánov k častým haváriám, ku ktorým v tunajšej chemickej továrni Spolchemie dochádza. V priebehu roku 2004 došlo dvakrát po sebe k únikom nebezpečných chemikálií do ovzdušia. Obyvateľstvo bolo informované so zhruba dvojhodinovým oneskorením. Nebezpečné prevádzky z centra mesta miznú, nahradzujú ich moderné a bezpečné technológie. To sa prejavuje napríklad súčasným stavom čistoty rieky Bíliny, ktorá ešte donedávna slúžila na rozrieďovanie nebezpečných chemických odpadov, ktoré Spolchemie produkovala.


== Známe osobnosti ==
Anton Raphael Mengs (* 1728 – † 1779), nemecký maliar a sochár
Adrian Ludwig Richter (* 1803 – † 1884), nemecký maliar a ilustrátor
Viktor Ullmann (* 1898 – † 1944), hudobný skladateľ, dirigent a klavirista
Alfréd Piffl (* 1907 – † 1972), architekt a historik, záchranca Bratislavského hradu
Vladimír Páral (* 1932), spisovateľ
Heinz Edelmann (* 1934 – † 2009), grafik a ilustrátor, ako výtvarník spolupracoval aj so skupinou Beatles (film Yellow Submarine)
Petr Vopěnka  (* 1935), matematik
Ivan Dejmal (* 1946 – † 2008), ekológ
Jiří Bartoška (* 1947), herec a filmový organizátor
Bohunka Waageová (* 1948), maliarka a grafička, nositelka ceny Masarykovej akadémie umení, ceny Franze Kafky a Evropskej ceny za umení
Josef Mladý (* 1955 – † 2018), český herec a zabávač
Marek Taclík (* 1973), herec
Milan Hejduk (* 1976), hokejista


== Partnerské mestá ==
  Halton, Veľká Británia
  Chemnitz, Nemecko
  Vladimír, Rusko


== Referencie ==


== Pozri aj ==
Zoznam miest v Česku
Zoznam obcí v Česku


== Iné projekty ==

 Commons ponúka multimediálne súbory na tému Ústí nad Labem


== Externé odkazy ==
Oficiálna stránka
Archeologický výskum v Ústí nad Labem
Dejiny mesta Ústí nad Labem


== Zdroje ==
Tento článok je čiastočný alebo úplný preklad článku Ústí nad Labem na českej Wikipédii.