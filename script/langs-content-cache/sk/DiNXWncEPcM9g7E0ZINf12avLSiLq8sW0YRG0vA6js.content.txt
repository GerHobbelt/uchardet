revision: 6713391
title: Astronauti Kanady
url: https://sk.wikipedia.org/wiki/Astronauti_Kanady


---

Astronauti Kanady sú členovia oddielu astronautov Kanadskej vesmírnej agentúry (angl. Canadian Space Agency, CSA), resp. do roku 1989 Národnej výskumnej rady (angl. National Research Council, NRC).


== Prví astronauti ==
Po podpísaní dohody americkej a kanadskej vlády o letoch Kanaďanov v amerických raketoplánoch začala kanadská Národná výskumná rada výber kandidátov pre kozmické lety. V decembri 1983 boli oznámené mená šiestich finalistov. Boli to Roberta Bondarová, Marc Garneau, Steven MacLean, Kenneth Money, Robert Thirsk a Bjarni Tryggvason. Všetci vo februári 1984 začali prípravu v Johnsonovom kozmickom stredisku v Houstone. Prvým Kanaďanom v kozme sa stal Garneau v októbri 1984 (let STS-41-G). Po založení Kanadskej vesmírnej agentúry roku 1989 do nej prešli aj kanadskí astronauti.


== 90. roky ==
Po dlhšej prestávke boli lety Kanaďanov obnovené až roku 1992 letom STS-42 Roberty Bondarovej. Toho roku bol oddiel rozšírený o štyroch nových členov - Christophera Hadfielda, Juliu Payetteovú, Dafydda Williamsa a Michaela Mackaya (náhradník za pôvodne určeného Roberta Stewarta, ktorý odišiel z osobných dôvodov týždeň po ohlásení výsledkov výberu). Počas deväťdesiatych rokov sa Kanaďania v posádkach raketoplánov objavovali každoročne, ale po roku 2001 prišla päťročná pauza. Po prestávke prebehli lety v septembri 2006 (Steven MacLean v STS-115) a auguste 2007 (Dafydd Williams v STS-118).


== Súčasnosť ==
Časom kanadskí astronauti zostarli, roku 2008 mala najmladšia z nich - Julie Payetteová - 45 rokov. Preto sa vedenie Kanadskej vesmírnej agentúry a nadriadeného ministerstva priemyslu rozhodlo prijať do oddielu dvoch nových členov. 22. mája 2008 bol oznámený začiatok nového náboru, prihlásilo sa 5351 kandidátov. V máji 2009 sa šťastnými finalistami stali Jeremy Hansen a David Saint-Jacques. Výcvik v Houstone sa začal v auguste 2009.


== Prehľad astronautov Kanady ==


== Referencie ==

Tento článok je čiastočný alebo úplný preklad článku Astronauti Kanady na českej Wikipédii.


== Externé zdroje ==
IVANOV, Ivan, a kol. Космическая энциклопедия ASTROnote [online].   Moskva: [cit. 2009-01-24].  Kapitola Канада.  Dostupné online.      (po rusky)
 Canadian Space Agency [online].    [Cit. 2009-01-24].  Kapitola Canadian Astronauts.  Dostupné online.      (po anglicky)