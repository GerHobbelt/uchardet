revision: 7464477
title: Ashton Kutcher
url: https://sk.wikipedia.org/wiki/Ashton_Kutcher


---

Christopher Ashton Kutcher (* 7. február 1978, Cedar Rapids, Iowa, Spojené štáty) je americký herec, producent, investor a bývalý model.


== Detstvo ==
Kutcher sa narodil v Cedar Rapids v Iowe, matke Diane (rod. Finnegan), zamestnankyni Procter & Gamble a otcovi Larrymu M. Kutcherovi, pracovníkovi továrne. Jeho otec má český pôvod, zatiaľ čo matka má české, nemecké a írske korene. Vyrastal v relatívne konzervatívnej katolíckej rodine. Má staršiu sestru menom Tausha a brata, dvojča, Michaela, ktorý v detstve podstúpil transplantáciu srdca. Michael má detskú mozgovú obrnu a je hovorcom advokátskej organizácie s názvom Reaching for the Stars. Michaelova kardiomyopatia zapríčinila Kutcherovi veľmi stresujúci rodinný život. Povedal, že sa nechcel vracať domov a zisťovať nové zlé správy o bratovi: „Snažil som sa byť taký zaneprázdnený, aby som si nepripúšťal tieto pocity." Kutcher uviedol, že keď mal 13 rokov, zamýšľal spáchať samovraždu, aby zachránil život svojho brata transplantáciou srdca.Počas strednej školy objavil záujem o herectvo a účinkoval v školských hrách. Ale nastali rodinné problémy a jeho rodičia sa rozviedli, keď mal 16 rokov. 
Kutcher sa v auguste 1996 zapísal na University of Iowa na odbor biochemické inžinierstvo, motivovaný túžbou nájsť liek pre svojho brata. Pracoval ako letný brigádnik v oddelení obilnín v podniku Cedar Rapids. Niekedy predal aj svoju krv.


== Kariéra ==


=== Modeling ===
Po účasti v súťaži IMTA v roku 1998 podpísal zmluvu s ďalšou modelingovou agentúrou v New Yorku. Objavil sa v reklamách pre Calvina Kleina a iných módnych návrhárov.


=== Herectvo ===
Po svojom úspechu v modelingu sa presťahoval do Los Angeles. Po prvom konkurze bol obsadený ako Michael Kelso v televíznom seriáli Tie roky sedemdesiate (That '70s Show), kde hral od roku 1998 do 2006. Neúspešne sa zúčastnil konkurzu na obsadenie role Dannyho Walkera vo filme Pearl Harbor (2001). Objavil sa v niekoľkých komediálnych filmoch, ako Medové týždne (2003), Dvanásť do tucta (2003) a drámy Osudový dotyk (2004), kde hral konfliktného mladého muža, ktorý cestuje v čase. Film získal zmiešané až negatívne recenzie, ale bol finančne úspešný.
V roku 2003 produkoval a hral vo vlastnej šou na MTV s názvom Punk'd. Tiež je výkonný producent televíznych reality šou.
Pre konflikty na natáčaní filmu Záchranári (2006) mu nebola predĺžená zmluva na ôsmu a poslednú sériu sitcomu Tie roky sedemdesiate, aj keď sa objavil v prvých štyroch epizódach (pripočítaný ako hosťujúca hviezda) a vrátil sa vo finálnej časti. Kutcher produkoval a hral v roku 2010 v akčnej komédií Vrahúni, v ktorej stvárnil nájomného vraha. 


=== Investície ===
Okrem zábavného priemyslu Kutcher úspešne investoval do niekoľkých high-tech start-upov. Je spoluzakladateľom rizikového kapitálu firmy Instruments. 29. októbra 2013 spoločnosť Lenovo oznámila, že najala Kutchera ako produkčného inžiniera.
Kutcher bol súčasťou manažérskeho tímu pre Ooma. Stojí na čele marketingovej kampane a produkoval virálne videá na propagáciu tejto služby. So svojím partnerom z Katalyst Films, Jasonom Goldbergom vytvoril interaktívnu zložku pre spoločnosť Katalyst s názvom Katalyst Media. Ich prvý projekt bol animovaný film Blah Girls.
Kutcher investoval so sietí talianskych reštaurácii Dolce a japonských tematických reštaurácii s názvom Geisha House, nachádzajúcimi sa v NYC a Atlante.


=== Ostatné projekty ===
V roku 2009 založil spolu so svojou vtedajšou manželkou Demi Moorovou medzinárodnú organizáciu na ochranu ľudských práv, DNA Foundation, neskôr známu ako Thorn, ktorá bojuje proti sexuálnemu vykorisťovaniu detí a šíreniu detskej pornografie po celom svete.


== Osobný život ==


=== Vzťahy ===
Od roku 2002 chodil s herečkou Brittany Murphy, s ktorou sa rozišiel kvôli herečke Demi Moorovej. S ňou sa 24. septembra 2005 zosobášil na súkromnej ceremónii, vedenej rabínom v Kabbalah Center, ktorej sa zúčastnilo asi 150 blízkych priateľov a rodina, vrátane Brucea Willisa, Mooreovej ex-manžela. 17. novembra 2011 Mooreová vydala vyhlásenie, oznamujúce svoj úmysel ukončiť svoje manželstvo s Kutcherom. Po viac ako roku odlúčenia podal Kutcher žiadosť o rozvod, ktorý bol 27. novembra 2013 realizovaný.
Kutcher v apríli 2012 začal chodiť s bývalou kolegyňou Milou Kunisovou zo seriálu Tie roky sedemdesiate. Vo februári 2014 sa pár zasnúbil a v tom istom roku sa im narodila dcéra Wyatt Isabelle. V júli 2015 sa vzali a v novembri 2016 Mila porodila syna Dimitriho Portwooda.


== Filmografia ==


=== Herec ===


== Referencie ==


== Iné projekty ==

 Commons ponúka multimediálne súbory na tému Ashton Kutcher


== Zdroj ==
Tento článok je čiastočný alebo úplný preklad článkov Ashton Kutcher na českej Wikipédii a Ashton Kutcher na anglickej Wikipédii.