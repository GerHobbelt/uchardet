revision: 7158256
title: "Severn\xFD \u013Eadov\xFD oce\xE1n"
url: https://sk.wikipedia.org/wiki/Severn%C3%BD_%C4%BEadov%C3%BD_oce%C3%A1n


---

Severný ľadový oceán (zastarano Severné ľadové more/Severné Ľadové more), ktorého väčšina sa nachádza za severným polárnym kruhom, je najmenším aj najplytším z piatich oceánov Zeme.
Severný ľadový oceán má viac-menej okrúhly tvar s rozlohou približne 14 090 000 km² (o niečo menšou ako 1,5 násobok veľkosti USA). Dĺžka pobrežia je 45 389 km. Oceán je skoro úplne obklopený pevninou – pobrežím Eurázie, Severnej Ameriky, Grónska a početnými ostrovmi.
Severný ľadový oceán zahŕňa aj Baffinovo more, Barentsovo more, Beaufortovo more,
Čukotské more, Východosibírske more, Grónske more, Hudsonov záliv, Hudsonov prieliv, Karské more, More Laptevovcov, Biele more a ďalšie priľahlé vodné plochy.
Je prepojený s Tichým oceánom, Beringovou úžinou a s Atlantickým oceánom cez Grónske more a Barentsovo more a Baffinov záliv.
Lomonosovov stredooceánsky chrbát rozdeľuje oceán na dve panvy: Eurázijskú (alebo Nensenovu) s hĺbkou medzi 4 000 až 4 500 m a Severoamerickú, ktorá má hĺbku okolo 4 000 m. Priemerná hĺbka oceánu je 1 038 m, čiastočne pre veľkú rozlohu pevninového šelfu na eurázijskej strane (siaha približne do 1/3 oceánu).
Najväčší prílev vody pochádza z Atlantického oceánu cestou Nórskeho prúdu, ktorý prúdi okolo eurázijského kontinentu. Voda taktiež prúdi z Tichého oceánu Beringovou úžinou. Východogrónskym prúdom naopak najviac vody z oceánu odteká.
Teplota a soľnatosť vody sa mení podľa sezóny spolu s topením ľadu alebo mrznutím vody.
Ľad pokrýva väčšinu plochy oceánu po celý rok (v zime až 90 % plochy).
Maximum zaľadnenia býva dosahované v mesiacoch február a marec, minimum v septembri.
Arktída je hlavný zdroj studeného vzduchu, ktorý sa nevyhnutne pohybuje smerom k rovníku. V stredných zemepisných šírkach sa stretáva s teplým vzduchom, pričom spôsobuje dažde a sneženie.


== Prírodné bohatstvo ==
Náleziská ropy a plynu, ryby, cicavce (tulene, veľryby, sezónne polárne medvede).


== Dôležité prístavy a mestá ==
Nórsko: Hammerfest, Kirkenes
Rusko: Archangeľsk, Murmansk, Pevek, Tiksi, Dikson, Dudinka
Spojené štáty americké: Prudhoe Bay, Barrow
Kanada: Churchill, Manitoba, Inuvik


== Doprava ==
Severná morská cesta: Archangeľsk – Vladivostok (dĺžka 10 500 km). V najfrekventovanejšej západnej časti až k ústiu Jeniseja zabezpečujú ľadoborce celoročnú prevádzku.


== Významní polárni bádatelia ==
Willem Barents
Henry Hudson
Vitus Bering
Fridtjof Nansen
Roald Amundsen
Robert Peary
Umberto Nobile


== Referencie ==


== Pozri aj ==
Severný pól
Polárna žiara


== Iné projekty ==

 Commons ponúka multimediálne súbory na tému Severný ľadový oceán