revision: 7477436
title: "\u0160obov"
url: https://sk.wikipedia.org/wiki/%C5%A0obov


---

Šobov (888,4 m n. m.) je vrch v Štiavnických vrchoch. Leží približne 1,5 km severozápadne od centra Banskej Štiavnice.


== Poloha ==
Masív sa nachádza v strednej časti pohoria, v geomorfologickom podcelku Hodrušská hornatina. Vrch leží v Banskobystrickom kraji, v okrese Banská Štiavnica a na katastrálnom území mesta Banská Štiavnica. Najbližším sídlom je na južnom úpätí ležiaca Banská Štiavnica. Vrch patrí do Chránenej krajinnej oblasti Štiavnické vrchy.


== Opis ==
Šobov je súčasťou hrebeňa, ktorý je pozostatkom rozrušenej kaldery a tvorí najvyššiu časť pohoria. Vedie od vrchu Tanád (939 m n. m.) cez Paradajs (939 m n. m.) severným smerom na Studený vrch (876 m n. m.). Západne susedí Cukmantel (855 m n. m.) a Hadová (852 m n. m.), južne Paradajs a Vtáčnik (800 m n. m.), východne Anderloch (810 m n. m.) a severne Studený vrch a Bujačia (816 m n. m.). Východné a severné svahy odvodňuje Beliansky potok, západné Vyhniansky potok, oba smerujúce do rieky Hron, z južných svahov vodu odvádza Štiavnica v povodí rieky Ipeľ. Na západnom úpätí je vybudované Štiavnické jazero (tajch Rozgrund), na južnom Vodárenský tajch. Na vrchol nevedie značený chodník, no západným úbočím vedie traverzom chodník na rázc. Červená studňa.


=== Výhľady ===
Vrchol pokrýva súvislý lesný porast, ktorý neumožňuje rozhľad. Blízke svahy však pokrývajú horské lúky, odkiaľ je možné vidieť okolité vrchy Štiavnických vrchov, z vhodných lokalít pri dobrých podmienkach tiež Pohronský Inovec, Vtáčnik, Kremnické vrchy, Nízke Tatry, Poľanu a Javorie.


== Prístup ==
Na vrchol nevedie značený chodník, no na juhozápadnom úpätí sa v sedle Červená studňa nachádza významná križovatka značených trás, odkiaľ vedie  červený chodník západným úbočím Šobova.

po  červenej značke:
od juhu z rázc. Farárova hôrka cez Paradajs a sedlo Červená studňa
od severozápadu z rázc. Breziny cez rázc. Matulka
po  modrej značke cez sedlo Červená studňa:
zo západu z rázc. Rumplovská cez Hadovú
od juhu zo Štiavnických Baní cez Banskú Štiavnicu
po  zelenej značke:
od západu z osady Banky cez rázc. Matulka
od juhovýchodu z Banskej Štiavnice


== Referencie ==


== Pozri aj ==
Hodrušská hornatina
Štiavnické vrchy
Zoznam vrcholov v Štiavnických vrchoch


== Externé odkazy ==
Poloha na turistickej mape