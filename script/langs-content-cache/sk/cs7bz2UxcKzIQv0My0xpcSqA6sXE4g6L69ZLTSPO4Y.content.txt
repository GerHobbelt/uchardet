revision: 7454816
title: Archelaos I.
url: https://sk.wikipedia.org/wiki/Archelaos_I.


---

Archelaos alebo Archeláos (starogr. Ἀρχέλαος) bol kráľ Macedónie vládnuci v rokoch 413 – 399 pred Kr. Archelaos presunul hlavné mesto do Pelly, svoju krajinu helenizoval a upevnil.Archelaos I. bol synom a nástupcom macedónskeho kráľa Perdikka II. Archelaov nástup na trón sa ale nezaobišiel bez krviprelievania. Jeho otec Perdikkas totiž v minulosti zosadil z trónu svojho brata Alketa II., ktorý mal spolu so synom Alexandrom tiež v úmysle vládnuť. Archelaos ich preto dal zavraždiť. Potom sa zbavil aj nevlastných bratov a oženil sa s otcovou vdovou Kleopatrou, s ktorou mal neskôr dve dcéry a syna Amynta.V čase keď sa Archelaos ujal v Macedónii vlády, začala v Grécku záverečná fáza peloponézskej vojny (tzv. dekelejskej vojny), ktorá sa odohrávala prevažne na mori. Po zdrvujúcej námornej porážke Atén pri Syrakúzach bola väčšina aténskych lodí zničená. V Aténach preto nastal veľký dopyt po lodiarskom dreve čo Archelaos využil a začal diktovať jeho cenu. V roku 410 pred Kr. získal Archelaos výmenou za dodávky dreva, pre rozšírenie aténskej flotily, podporu aténskych lodí počas obliehania a dobytia prístavného mesta Pydny (z Pydny sa obchodné lode plavili po rieke až do centra Macedónie).Archelaos sa následne rozhodol dobyť strategicky významné macedónske územie Lynkéstis, ležiace na južných hraniciach Ilýrie a Paionie, ktoré sa pokúsil dobyť aj jeho otec Perdikkas. Keď došlo k vojne, kráľ Lynkéstidy Arrhabaios II. získal počas bojov za spojenca elimejského kráľa Sirrasa. Po dlhej a nerozhodnej vojne dosiahol nakoniec Archelaos s nimi mierovú dohodu, ktorá bola potvrdená sobášom Archelaa a Sirrasovej najstaršej dcéry.Po upevnení moci započal Archelaos sériu vnútorných reforiem. Svoju kráľovskú rodinu premiestnil z Aig do Pelly, na strategicky výhodnejšie miesto, bližšie k východných provinciám a k moru. Razil vysokokvalitné mince, grécky historik Thukydides uvádza, že dal vybudovať cesty, pevnosti, armáde zabezpečil kone, zbrane a výstroj lepšie ako ktorýkoľvek kráľ pred ním. Pella sa od čias kráľa Archelaa stáva centrom politického a kultúrneho života Macedónie. Pella bola spojená s Thermským zálivom v Egejskom mori riekou Lydias, ktorá bola tepnou života tohto mesta.Archelaos vo svojom novom paláci v Pelle, ktorý mu vyzdobil jeden z najslávnejších maliarov staroveku Zeuxis, hostil slávnych hudobníkov, maliarov, sochárov, básnikov a dramatikov, vrátane Agathóna, Choirila a Euripida, ktorý svoje tragédie Archelaos a Bakchantky napísal v Macedónii (pozval aj aténskeho filozofa Sokrata, ale ten jeho pozvanie odmietol). Archelaos severne od horského masívu Olymp v meste Dion založil náboženské slávnosti na počesť najvyššieho boha Dia Olympského a  deviatich Múz (oslavované 9 dní, boli to prvé hry na inej pôde, ktoré mohli použiť názov olympijské). Konali sa na nich hudobné a atletické preteky s účasťou najväčších umelcov a športovcov starovekého Grécka. Aj sám Archelaos dosiahol v Olympii na 93. hrách v roku 408 pred Kr. víťazstvo tethrippe a počas tejto olympiády bol jeho štvorzáprah najrýchlejší i na pýtických hrách.Podľa historika Diodora Sicílskeho, Archelaos zomrel v roku 399 pred Kr. na následky zranenia spôsobeného náhodným nešťastím pri poľovačke (Plutarchos uvádza, že ho zabil Krateas, jeho bývalý milenec) Je možné, že sa stal obeťou sprisahania, ale to nebolo preukázané. Po jeho smrti nastalo v  Macedónii obdobie zmätkov a hrozil jej rozklad. Zachránil ju Filip II., ktorý sa v roku 359 pred Kr. zmocnil vlády.


== Referencie a bibliografia ==


== Pozri aj ==
Zoznam olympijských víťazov staroveku