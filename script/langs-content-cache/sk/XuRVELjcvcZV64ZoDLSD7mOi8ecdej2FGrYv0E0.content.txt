revision: 7543949
title: "Jozef Gregor Tajovsk\xFD"
url: https://sk.wikipedia.org/wiki/Jozef_Gregor_Tajovsk%C3%BD


---

Jozef Gregor Tajovský (vlastným menom Jozef Alojz Gregor) (* 18. október 1874, Tajov – † 20. máj 1940, Bratislava) bol slovenský prozaik, dramatik, básnik, redaktor, učiteľ, úradník, politik.
Jozef Gregor Tajovský bol ako prozaik vedúcou osobnosťou druhej vlny slovenského literárneho realizmu a ako dramatik zakladateľom slovenskej realistickej drámy. Jeho hry sú aj v súčasnosti súčasťou kmeňového repertoáru slovenských profesionálnych divadiel, vrátane Slovenského národného divadla, domácich i zahraničných ochotníckych divadiel.


== Rodisko, rodina, štúdiá, vzdelanie ==

Narodil sa 18. októbra 1874 v stredoslovenskej obci Tajov, v prírodnom prostredí pod Kremnickými vrchmi, ako najstaršie dieťa v mnohodetnej rodine. Otec František Alojz Gregor (1849 – 1922) bol remeselník – obuvník, matka Anna Gregorová, rod. Grešková (1853 – 1925). Týždeň po narodení ho pokrstili menami Jozef Alojz. Tajovský mal šesť bratov a dve sestry. Tajovského otec bol prísny nielen na seba, ale aj na mladého Jozefa. Detstvo preto často trávil u starých rodičov, ku ktorým sa napokon aj natrvalo presťahoval. Jozefov mladší brat Eduard Gregor (1896 – 1954) sa preslávil ako umelecký rezbár (niekoľko jeho prác je vystavených v pamätnom dome J. G. Tajovského).Ľudovú školu vychodil v rodnom Tajove. Študoval na meštianskej škole v Banskej Bystrici (1886 – 1889), na učiteľskom ústave v Kláštore pod Znievom (1889 – 1893) a neskôr na obchodnej akadémii v Prahe (1898 – 1900).S manželkou Hanou Gregorovou, rod. Lilgová (1885 – 1958) mal dcéru Dagmar (1916 – 2004), vydatú Prášilovú. Obe boli literárne činné.


== Pôsobenie ==

V rokoch 1893 – 1904 pôsobil ako učiteľ v Banskej Bystrici, Hornej Lehote a Kolároviciach, 1894 – 1898 v Dohňanoch, Lopeji, Pohorelej a Podlaviciach. Množstvo učiteľských miest vystriedal preto, že sa väčšinou nezhodol s vrchnosťou, či už cirkevnou alebo štátnou, pre národné presvedčenie. Napokon odišiel znovu študovať, tentoraz do Prahy na obchodnú akadémiu, kde jeho štúdium finančne podporovala Českoslovanská jednota. Počas štúdií v Prahe sa stal členom spolku Detvan, zblížil sa s hlasistami aj s českými realistami. Po štúdiu nastúpil do Vidieckej ľudovej banky, neskôr do Tatra banky, no súčasne pracoval i v Ľudových novinách. V roku 1907 sa v Nadlaku oženil s Hanou Lilgovou.Tajovský sa v roku 1912 stal tajomníkom Klubu Slovenskej národnej strany v Martine a počas vojny (roku 1915) redaktorom Národného hlásnika. V tom istom roku bol povolaný k vojsku a odvelený na ruský front, kde však prebehol do ruského zajatia. V Bobrujsku roku 1917 vstúpil do česko-slovenských légií, bojoval s nimi proti nastupujúcej moci sovietov, bol redaktorom česko-slovenských Hlasov v Kyjeve, od roku 1919 redigoval časopis Slovenské hlasy, po vojne sa vrátil na Slovensko (1920). Po krátkom pobyte v Martine sa usadil v Bratislave, kde bol prednostom legionárskej kancelárie. Roku 1925 bol penzionovaný. V Bratislave žil a tvoril až do smrti. Spolu s manželkou sa stal podporovateľom chudobných začínajúcich autorov. Pochovaný je v rodnom Tajove.
Veľká časť života prozaika a dramatika Jozefa Gregora Tajovského je spojená s rodným Tajovom, s Banskou Bystricou a s obcami v jej okolí: Pohorelá, Lopej, Horná Lehota, Podlavice. Citovo priľnul najmä k Tajovu, ku ktorému sa vracal po celý život. V Banskej Bystrici navštevoval meštiansku školu. Tu sa začínal národne uvedomovať, v tomto meste videl roku 1891 prvomájovú demonštráciu banskobystrických proletárov. Do tohto mesta sa vrátil ako absolvent učiteľského ústavu v Kláštore pod Znievom, aby tu učil krátky čas, necelý rok (1893 – 1894). Potom putoval ako učiteľ po spomínaných i ďalších obciach až do roku 1898, keď pre nezhody so školskou a cirkevnou maďarizačnou vrchnosťou odišiel zo školských služieb, prešiel na obchodnú akadémiu do Prahy a už sa k pedagogickej práci nevrátil.
K rodnému kraju prejavoval lásku a príchylnosť po celý svoj život. Dokázal to i tým, že sa dal pochovať na tajovskom cintoríne, ako si to želala aj jeho manželka spisovateľka Hana Gregorová. Autorom náhrobného pamätníka Jozefa Gregora Tajovského je Ing. arch. Štefan Belohradský.
Od vstupu do slovenskej politiky a verejného života ako hlasista i prúdista (združení okolo časopisu Prúdy), neskôr čelný predstaviteľ Slovenskej národnej strany podporoval čechoslovakistické tendencie.
J.G.Tajovský bol člen výberu Spolku slovenských umelcov i Spolku slovenských spisovateľov. Nositeľ štátnej ceny (1934).


== Prínos pre literatúru ==

Naša kultúra má v Jozefovi Gregorovi Tajovskom svojho významného realistického spisovateľa. Od vstupu do literárneho života nachádzal cestu k slovenskému ľudu, k jeho kultúre, s veľkou pozornosťou si všímal jeho život, odkrýval jeho mravné hodnoty, ale i otvorene písal o necnostiach a biedach, ktoré náš ľud, či z viny cudzích, či vlastných panských vrstiev, alebo z viny jednotlivcov, stíhali. A tých bied nebolo málo. Patrilo k nim opilstvo, honba za majetkom, popanšťovanie, pasivita, národná vlažnosť. Napriek tomu dával Tajovský najavo, že chudobní ľudia sú mravnejší ako bohatí, že sú „tajnými boháčmi“, vedia sa rozhodovať pre ľudské dobro. Tajovský vytvoril nezabudnuteľné postavy slovenského ľudového života: starého otca v spomienkovej próze Do konca, úbohého sluhu Maca Mlieča, statočnú Mamku Pôstkovú, obetavú matku v próze Horký chlieb, do krajnej núdze zahnaného dedinského bedára z črty Na chlieb. Súčasne Tajovský pobadal, že existuje spoločenské napätie, že z ľudu vyrastajú postavy odporujúce sociálnej nespravodlivosti. Vedel zachytiť realitu nielen pravdivo a kriticky, ale aj so zmyslom pre humorné situácie. Bol autorom úsmevných postojov, no aj autorom krátkych o vážnych mravno-spoločenských konfliktoch, dramatik našich národných dejín, spisovateľ kárajúci, no vždy láskavý i v slovách varovných.
Jozef Gregor Tajovský vrúcne miloval svoj rodný kraj – Slovensko a jeho ľud, mal dobrý vzťah k bratskému českému národu, bol účastníkom boja za vznik spoločného česko-slovenského štátu, ako slovenský vlastenec odmietol nacionalizmus a fašizmus. Svet, ktorý vo svojom diele predstavil, patrí minulosti. No Jozef Gregor Tajovský a jeho dielo patrí prítomnosti, lebo o ňom vyslovilo pravdu, podloženú hlbokým sociálnym cítením a láskou k človeku.
Ako prozaik patrí k vedúcim predstaviteľom druhej vlny slovenského literárneho realizmu, pričom veľký dôraz kladie na sociálne témy; ako dramatik je zakladateľom slovenskej realistickej drámy. Jeho diela sú spojené s aktuálnymi politickými a sociálnymi problémami, pričom okrem kritiky využíval často i humorné ladenie príbehov. Tie zasadzoval najmä do dedinského či malomestského prostredia, kde vynikla jeho schopnosť humorného opisu prostých ľudí a ich každodenných problémov, no tiež vyzdvihuje potrebu ich nápravy. Hojne využíva všetky aspekty ľudového jazyka. V jeho tvorbe dominuje poviedka, dráma, pomenej písal črty, fejtóny a novely. Príležitostne písal i medailóny alebo nekrológy, ale aj politické články.


== Na počesť ==
Divadlo Jozefa Gregora Tajovského, Zvolen
Gymnázium Jozefa Gregora Tajovského, Banská Bystrica
Pamätný dom Jozefa Gregora Tajovského, Tajov (1968)
Školské stredisko Jozefa Gregora Tajovského, Nadlak, Rumunsko
Základná škola Jozefa Gregora Tajovského, Senec
Základná škola Jozefa Gregora Tajovského, Banská Bystrica
hrob s náhrobníkom (akad. sochár Š. Belohradský, 1961) v Tajove
pamätné tabule v Bratislave, v Dohňanoch a v Lopeji
literárna pozostalosť v LAMS
zbierkové predmety vo fonde ŠVK-Literárneho a hudobného múzea v Banskej Bystrici


== Dielo ==


=== Starootcovský cyklus ===
Do konca, Žliebky, Na jarmok, Prvé hodinky, Do kúpeľa.


=== Próza ===
1893 – Na mylných cestách, prozaický debut
1896 – Čarodejné drevo
1896 – Starého otca rozpomienky
1896/1900 – Rozprávky pre ľud
1897 – Ferko
1897 – Rozpomienka
1897 – Omrvinky
1897 – Z dediny
1898 – Jastraby
1900 – Rozprávky
1901 – Úžerník a iné články
1902 – Mládenci
1903 – Maco Mlieč
1903 – Apoliena
1904 – Nové časy
1904 – Besednice
1907 – Smutné nôty, Slovenská knižnica, roč.I., sväzok 3., Frant. Votruba, V Pešťbudíne 1907
1908 – Mamka Pôstková
1909 – Horký chlieb
1909 – Na chlieb
1909 – Mišo
1910 – Umrel Tomášik
1910 – Lacná kúpa a predsa draho padla!
1910 – Spod kosy
1911 – Tŕpky
1911 – Jano Mráz
1911 – Kosec Môcik
1912 – Slovenské obrázky
1914 – Výklad programu Slovenskej národnej strany
1919 – Prvý máj
1919 – Rozprávky z Ruska, próza s vojnovou tematikou
1919 alebo 1920 - Na vojne, so 6. obrázkami zo života česko-slovenských dobrovoľníkov. Sostavil: Janko Sršeň, vydala Slovenská liga v Amerike (obsahuje 20 čŕt, okrem iného aj "V Petrohrade")
1920 – Na front a iné rozprávky
1920 – Rozprávky o československých legiach v Rusku, vydalo nakladateľstvo B. Bezděka, Bratislava 1920 (34 čŕt, v 7 celkoch: Pod maďarskou kladou, Mužiki, Družina, V legiach, Revolúcia, Medzi boľševikmi, Nová vlasť)


=== Dráma ===
1898 – Anička, divadelná hra (nepublikovaná)
1898 – Sľuby, divadelná hra
1898 – Konačka, divadelná hra (nepublikovaná)
1898 – Jej budúci, "Fraška v jednom dejstve" (publikovaná v r. 1911 v "Divadelnej knižnici"  zväzok XVII., Sl. spevokolu v T. Sv. Martine)
1899 – Námluvy, divadelná hra (nepublikovaná)
1900 – Ženský zákon, divadelná hra
1901 – Nový život, dráma
1903 – Medveď, dráma
1906 – Matka, jednoaktovka
1909 – Statky-zmätky, "Obraz zo života dolnozemských Slovákov v 5 dejstvách", divadelná hra, Divadelná knižnica, Slov. Spevokol v T. Sv. Martine, KÚS, 1909
1911 – V službe, "Hra v jednom dejstve", Slovenské Pohľady, 1911
1911 – Hriech, "Tri scény", dráma (Slov. Pohľady, 1911)
1912 – Tma, "Výjav z ľudu" (Sl. Pohľady, 1912), (pôvodný názov Medzník, vydané v roku 1907)
1915 – Tragik z prinútenia, dráma
1915 – Jubileum, dráma
1922 – Sova Zuza, bábková hra (Slovenské pohľady)
1923 – Smrť Ďurka Langsfelda, historická divadelná hra
1930 – Jej prvý román, komédia
1934 – Blúznivci, historická divadelná hra
1934/1935 – Sokolská rodina, veselohra (doteraz nebola uvedená)
1938 – Hrdina, historická divadelná hra


=== Zobrané spisy ===
Zv. 1 – 11
Spisy zv. 1 – 15
Dielo 1 – 6


=== Výbery ===
1936 – Výber z rozprávok
1951 – Do konca
1953 – Výber z diela
1953 – Žliebky
1954 – Apoliena
1954 – Stratená statočnosť a iné rozprávky
1959 – Prvé hodinky a iné rozprávky
1960 – Horký chlieb a iné poviedky
1965 – Tajní boháči
1972 – Pastierča
1973 – Statky-zmätky a iné


=== Publicistika ===
1914 – Výklad programu Slovenskej národnej strany
1917 – 1918 – Vojna a mier (Kijev, asi 1918)
1918 – 1919 – Malý kultúrny zemepis Slovenska 1 – 2, dielo napísané v ruskom zajatí, Knižnica slovenských hlasov
1919 – O samospráve Slovenska
1919 – Malý kultúrny zemepis východného Slovenska


=== Preklady ===
1903 - Anton Pavlovič Čechov: Medveď
1904 - Anton Pavlovič Čechov: Ona to bola
1905 - Anton Pavlovič Čechov: Zločinec


== Dielo v elektronickej podobe ==
Statky zmätky na webe ekniznica.sk
Texty diel v Zlatom fonde denníka SME
TAJOVSKÝ, Jozef Gregor. Na front a iné rozprávky. Turčiansky sv. Martin : Svetová knižnica, 1920. 63 s. - dostupné v Digitálnej knižnici UKB
TAJOVSKÝ, Jozef Gregor. Rozprávky o československých legiach v Rusku. Bratislava : Comenius, 1920. 276 s. - dostupné v Digitálnej knižnici UKB
TAJOVSKÝ, Jozef Gregor, KLÁTIK, Ferdinand. Malý kultúrny zemepis Slovenska : Stolice: Oravská, Liptovská a Zvolenská. V Irkutsku: Československá tlačová kancelária v Rusku, 1919. Knižnica Slovenských hlasov č. 8. 46 s. - dostupné v Digitálnej knižnici UKB
TAJOVSKÝ, Jozef Gregor. Malý kultúrny zemepis Slovenska 1 : Stolica turčianska. V Jekaterinburgu: Odbočka Československej Národnej Rady v Rusku, 1918. Knižnica Slovenských hlasov č. 2. 16 s. - dostupné v Digitálnej knižnici UKB
TAJOVSKÝ, Jozef Gregor. Malý kultúrny zemepis Slovenska 2 : Stolica trenčianska. V Jekaterinburgu: Nákladom Odbočky Československej Národnej Rady v Rusku, 1918. Knižnica Slovenských hlasov č. 4. 29 s. - dostupné v Digitálnej knižnici UKB
TAJOVSKÝ, Jozef Gregor. Malý kultúrny zemepis východného Slovenska : Stolice spišská, šarišská, zemplínska, užhorodská a abanovozámska. V Jekaterinburgu: Československá tlačová kancelária v Rusku, 1919. Knižnica Slovenských hlasov, č. 6. 32 s. - dostupné v Digitálnej knižnici UKB


== Literatúra ==
Slovenský biografický slovník, II. zv. E-J. Martin : Matica slovenská, 1987, s. 219-221.


== Referencie ==


== Iné projekty ==

 Commons ponúka multimediálne súbory na tému Jozef Gregor Tajovský


== Externé odkazy ==
Záznam o narodení a krste v matrike farnosti TajovRegionálne osobnosti VKMK – zdroj, z ktorého pôvodne čerpal tento článok.