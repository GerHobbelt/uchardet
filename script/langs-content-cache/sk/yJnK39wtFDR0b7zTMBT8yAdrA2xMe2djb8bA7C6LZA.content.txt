revision: 7539642
title: "Arz\xE9n (hudobn\xE1 skupina)"
url: https://sk.wikipedia.org/wiki/Arz%C3%A9n_(hudobn%C3%A1_skupina)


---

Arzén je slovenská rocková skupina založená roku 1983.


== História ==
Skupina Arzén je na slovenskej hudobnej scéne prítomná už dve desaťročia a v roku 2008 oslávila svoje ťažko neuveriteľné 25. narodeniny. Korene skupiny siahajú do polovice 80. rokov minulého storočia, pričom začínala ako heavymetalové zoskupenie. Od tej doby sa veľa zmenilo, kapela prešla mnohými personálnymi zmenami, ale poctivé jadro a rockový zvuk ostali skupine dodnes.
V roku 1995 formácia mapuje svoje päťročné úsilie a vydáva  Demo výber 90 – 95. O tri roky neskôr (1998) vychádza debutové CD pod názvom Arzén. To sa už tvorba skupiny uberá svojou vlastnou cestou; ovplyvnená je terchovským folklórom a tieto prvky vkladá do svojej pôvodnej tvorby. Známa bola spolupráca s ľudovou hudbou bratov Muchovcov, ktorá s ňou nahrala  pieseň „Boli to ručičky...“ Následne bol k skladbe nakrútený aj videoklip. Arzén a Muchovci odohrali množstvo koncertov,  prezentovali sa v médiách a na rôznych podujatiach. Spojenie rocku a folklóru ukázalo skupine novú cestu a v roku 2000 vychádza jej druhé CD Ešte raz... K spolupráci na tejto platni si hudobníci tentoraz prizvali progresívnu terchovskú folklórnu skupinu  Nebeská muzika. Vznikla tak zaujímavá kooperácia a fúzia ponúka už klasickú  rockovú hudbu s folklórnymi motívmi, ale v akustickej verzii. Spolupráca s  Nebeskou muzikou pokračuje dodnes a skupiny sporadicky aj koncertujú. 
Hoci z pohľadu  Arzénu tvorí žánrové gro spojenie rocku a folklóru, skupina má aj inú  hudobnú  tvár. Ide o vlastné rockové skladby s pôvodnými textmi, ale aj  textmi iných autorov. Kapela sa tiež  venuje zhudobňovaniu básní od slovenských  autorov (P. Ušák Oliva, Ján Frátrik, Ján Smrek, Andrej Žarnov, Marián Grupač a iní). Napríklad titulný text k CD Zhasínania napísal spisovateľ M. Grupač. S týmto programom sa Arzén realizuje najmä na rozličných vernisážach, seminároch, výstavách... Naznačené hudobné spojenia, či už  básnické, rockové alebo folklórne, môžete počuť na všetkých albumoch skupiny. Výnimku  tvorí CD Na skle maľované, keď Arzén dostal ponuku nahrať a prearanžovať známy muzikál „na vlastný obraz“. Vzniklo to vďaka významnému vkladu dvoch  protagonistov kapely, a to speváka Jara Gaža, ktorý hrá v predstavení Mestského  divadla v Žiline titulnú postavu Jánošíka, a gitaristu Paľa Cabadaja, ktorý sa zas pod  muzikál podpísal ako hudobný aranžér. Keďže má skupina k tomuto predstaveniu veľmi blízko, niektoré skladby využíva aj vo svojom repertoári  a, samozrejme, hráva ich tiež na koncertoch. 
V roku 2008 vydali chalani svoj šiesty album S tebou či bez teba. Arzén Naďalej ostáva verný svojmu žánru a okrem balád a štylizovaných terchovských skladieb na platni možno počuť aj  experimentovanie, rockový temperament alebo inštrumentálku. Skupina  Arzén aktívne koncertuje a v poslednom období odohrala množstvo vystúpení na festivaloch doma i v zahraničí (USA. Poľsko, Česko, Maďarsko).


== Členovia skupiny ==
Paľo Cabadaj - gitara, spev
Jaro Gažo - spev
Igor Klein - gitara
Jana Heinrich - bicie
Miro Fedor - basová gitara


== Diskografia ==
1995 Demo 1990-95
1998 Arzén
2000 Ešte raz
2003 Zhasínania
2004 Pokušenie
2005 Na skle maľované
2008 S tebou či bez teba
2011 Odpovede
2017 Teraz nám vyhráva


== Externé odkazy ==
Oficiálna stránka skupiny - www.arzen.sk