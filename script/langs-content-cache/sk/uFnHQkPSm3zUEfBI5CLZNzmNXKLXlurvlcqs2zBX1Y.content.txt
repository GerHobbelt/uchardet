revision: 7568496
title: Osrblie
url: https://sk.wikipedia.org/wiki/Osrblie


---

Osrblie (nem. Zährenbach, Zörenbach, maď. Cserpatak) je obec na Slovensku v okrese Brezno.


== Polohopis ==
Obec sa nachádza v severozápadnej časti Veporských vrchov, na rozhraní podcelkov Čierťaž a Balocké vrchy. Osrblím preteká riečka Osrblianka, ktorá tu priberá ľavostrannú Anderlovú.Spojenie zabezpečuje cesta III/2377 cez Hronec, pričom najbližším mestom je 14 km severovýchodne ležiace Brezno. Krajské mesto je vzdialené 44 km západným smerom.


== Dejiny ==
Prvá písomná zmienka pochádza z roku 1622. Od 2. polovice 15. storočia do 19. storočia sa tu ťažila a spracúvala železná ruda. Vyrábali sa drôty, plechy (1840-1870 valcovňa) a profilové železo. V rokoch 1944 až 1945 prebiehal partizánsky odboj v SNP.


== Kultúra a zaujímavosti ==


=== Pamiatky ===
Rímskokatolícky kostol Navštívenia Panny Márie, jednoloďová stavba s polygonálnym uzáverom presbytéria a predstavanou vežou z rokov 1933-1935. Kostol je postavený na mieste staršej drevenej stavby. Z tej bola prenesená drevená socha Panny Márie s Ježiškom z 15. storočia. Stavba má hladké fasády a okná ukončené polkruhom. Veža je ukončená ihlancovou helmicou.
Prícestná kaplnka Navštívenia Panny Márie z roku 1863.
Vysoká pec v časti Tri Vody z roku 1795.


== Šport ==
Obec je známa ako hlavné stredisko slovenského biatlonu, kde sa konajú viaceré medzinárodné biatlonové podujatia. V roku 1997 sa tu konali Majstrovstvá sveta v biatlone a v roku 2015 sa tu konali biatlonové disciplíny Zimnej univerziády. Taktiež sa tu konali Majstrovstvá sveta juniorov v biatlone, a to v rokoch 1994, 2017 a 2019.


== Turizmus ==
Osrblie je atraktívnou turistickou oblasťou a mimo biatlonového areálu je lákadlom najmä dolina Osrblianky, kde sa pri rázcestí Tri vody nahádza vysoká pec. Z rázcestia sa dá po  červenom chodníku tzv. Rudnou magistrálou pokračovať ku chate pod Hrbom, opačným smerom na východ cez rázcestie Hronček až do sedla Tlstý javor. Južným smerom dolinou Veľká Prostredná vedie do sedla Jasenová  modrá značka.


== Erb obce ==
V zelenom štíte dve strieborné banícke kladivká so zlatými rúčkami, medzi nimi strieborná sekera so zlatou násadou, lemovaná v rohoch  štítu zlatými hviezdami. Keďže obec vznikla kvôli ťažbe železnej rudy a jej obyvatelia sa zaoberali baníctvom, výrobou železa, uhliarstvom, drevorubačstvom, ich spôsob obživy symbolizujú v erbe banícke kladivká a sekera. V rohoch erbového štítu sa nachádzajú hviezdičky, ktoré symbolizujú zasvätenie miestneho kostola Panne Márii – kostol „Navštívenia Panny Márii“. K symbolom Panny Márie patrí práve hviezda, ktorá je znakom nového života a šťastia. Hviezdy sú zlatej farby. Zelená farba štítu erbu symbolizuje horské prostredie, v ktorom sa obec nachádza.


== Referencie ==


== Pozri aj ==
Národné biatlonové centrum Osrblie


== Externé odkazy ==
Oficiálna stránka obce
Najkrajší kraj- turistické atrakcie v obci


== Iné projekty ==

 Commons ponúka multimediálne súbory na tému Osrblie