revision: 5945556
title: One Canada Square
url: https://sk.wikipedia.org/wiki/One_Canada_Square


---

Budova One Canada Square je 2. najvyššou obývateľnou budovou Spojeného kráľovstva. Je pozorovateľná z veľkej vzdialenosti a je charakteristická tvarom pripomínajúcim ceruzku. Stavba obsahuje 50 poschodí, je vysoká 235 m. Po dokončení v roku 1990 prekonala pôvodnú najvyššiu budovu – Tower 42 (výška 183 m).
Autorom návrhu stavby je argentínsky architekt César Pelli. Názov budovy vyjadruje jej adresu – číslo 1 na námestí Canada Square. Námestie je pomenované po Kanade, pretože bolo aj s budovami vybudované kanadskou developerskou spoločnosťou Olympia and York, ktorú vlastní rodina Reichmannova. Spoločnosť vplyvom pádu cien nehnuteľností bankrotovala, čo spôsobilo, že časť horných poschodí budovy zostala po jej dokončení neobsadená. 
Stavba je taktiež bežne označovaná ako Canary Wharf Tower po finančnom centre, ktorého je dominantou. Je viditeľná z veľkej vzdialenosti, najmä z južných častí Londýna. Je dokonca pozorovateľná z niektorých úsekov diaľnice A2 zo vzdialenosti 40 km.
Budova má v súčasnosti dvoch susedov – ďalšie kancelárske komplexy, ktoré vyrástli v blízkosti ale sú o niečo nižšie, asi 200 m – HSBC Tower (Canada Square 8-16) a Citigroup Centre (Canada Square 25).  Aj napriek tomu, že je druhým najvyšším mrakodrapom v krajine, nie je v ňom verejne prístupná vyhliadková plošina. Prízemie budovy, vstupná hala a suterén sú verejnosti prístupné a nachádza sa v nich obchodné centrum a dopravná križovatka metra a DLR.
V budove má kancelárie niekoľko významných finančných spoločností, taktiež sú tu kancelárie nektorých dôležitých anglických novín vrátane Daily Mirror, Sunday Mirror, Sunday People a Daily Telegraph.


== Iné projekty ==

 Commons ponúka multimediálne súbory na tému One Canada Square


== Zdroj ==
Tento článok je čiastočný alebo úplný preklad článku 1 Canada Square na českej Wikipédii.