revision: 7502067
title: Tatra 815
url: https://sk.wikipedia.org/wiki/Tatra_815


---

Tatra T815 je nákladný automobil s podvozkom 6x6, prípadne 4x4 alebo 8x8. Je určený na  prevádzku vo veľmi ťažkom teréne. Na trh bol uvedený v roku 1983 po absolvovaní testovacích jázd na skúšobnom polygóne závodu Tatra a na ruskej Sibíri  v ťažkých terénnych a klimatických podmienkach. Model T815 koncepčne nadväzuje na predchádzajúce modely Tatra T138 a Tatra T148.


== Podvozok ==
Chrbticový rám alebo Tatra-concept je výsledok práce inžinierov pod vedením hlavného inžiniera Tatry – Hansa Ledwinky, ktorý je autorom myšlienky chrbticového rámu. Bol navrhnutý a prvýkrát použitý už v roku 1923 osobnom automobile a od tej doby bol stále zdokonaľovaný. Tento rám tvorí modulová konštrukcia z jednotlivých modulov:

riadená náprava
neriadená náprava
trubkové nosníkyJednotlivé moduly sú navrhnuté tak, aby sa z nich dal zložiť teoreticky akýkoľvek typ podvozku s niekoľkými riadenými nápravami. Práve vďaka tejto možnosti sa podstatne zvýšila spoľahlivosť a zameniteľnosť dielov a zjednodušila údržba a montáž. Tatra vo svojom programe ponúka podvozky typu 4x4, 6x6, 8x8 a 10x10. Nápravy sú tvorené väčšinou rozvodovou skriňou s uzamykateľným diferenciálom a nezávisle odpruženými polo osami. Ďalej sa  podvozok doplňuje aj o medzi nápravové diferenciály. Pre chrbticový rám sa vďaka jeho jedinečnosti vžilo označenie Tatra-concept.


== Pohonná jednotka ==
Pohonná jednotka Tatry je tvorená vzduchom chladenými desať alebo dvanásť valcovými naftovými motormi so zdvihovým objemom 15,8 l  resp. 19,0 l s valcami uloženými do V 
a priamym vstrekom paliva. Pohon jedného sacieho a jedného výfukového ventilu na valec zaisťuje vačkový hriadeľ s rozvodom OHV. Vzduchové chladenie ventilátorom je pre automobily Tatra rovnako charakteristické ako koncepcia chrbticového rámu. Vzduchové chladenie má výhodu v jednoduchšej konštrukcii motora, kedy sa nepoužíva rozvod chladiacej kvapaliny, vodného čerpadla a chladiča, a tým odpadajú aj problémy s prípadnou netesnosťou systému a zjednodušuje sa údržba. Nevýhodou je naopak vyššia hlučnosť, veľkosť motora a veľký výkon potrebný na chod ventilátorov.
Tatra využíva i vodou chladené motory Cummins a Deutz s výkonmi 260 – 440 kW (350 – 590 koní) a najvýkonnejší MTU s objemom 21 930 cm³ a výkonom 610 kW (820 koní).


=== Špecifikácie motorov ===


== Prevodovka ==
Hnací točivý moment motora sa prenáša na hnacie hriadele jednotlivých kolies pomocou prevodovky. Hlavná prevodovka má päť rýchlostných stupňov na jazdu vpred a jeden na jazdu vzad. Prídavná (redukčná) prevodovka má dva rýchlostné stupne a celá sústava umožňuje zaradiť 10 stupňov vpred a 2 vzad.


== Druhy prevedení ==
Asi najznámejšími nadstavbami sú sklápače, jedno-stranné alebo troj-stranné označované ako S1 a S3. Ďalšie nadstavby sú: valník, cisterna, žeriav, rýpadlo, domiešavač betónu, pumpa na betón, ťahač návesov a mnoho ďalších špeciálnych nadstavieb vrátane verzií pre armádne účely.
Do roku 1991 bolo vyrobených takmer 100 000 automobilov typu T815, čo je výsledok potvrdzujúci kvalitu a jedinečnosť tohto vozidla.


== Tatra okolo sveta ==
Po zavedení výroby T815 vznikol v roku 1984 nápad uskutočniť propagačnú cestu, ktorá by zviditeľnila nový nákladný automobil Tatra. Autorom myšlienky bol Jiŕí Stöhr, ktorý sa v roku 1968 zúčastnil študentskej humanitárnej expedície Lambaréné s Tatrou 138. Po 3-ročnej príprave sa na sériovej Tatre 815 GTC (Grand Tourist Caravan) 6 × 6, vybavenej špeciálne upravenou nadstavbou, vydala expedícia v marci 1987 na cestu okolo sveta. Za 3 roky navštívila Európu, Áziu, Ameriku, Afriku aj Austráliu a prešla trasu takmer 140 000 km, územím takmer 70 štátov. 
Posádku tvorili:

Jiří Stöhr – vedúci expedície a profesionálny kameraman
Stanislav Synek – tlmočník a zvukár
Petr Bárta – propagátor a filmový režisér (rovnako bývalý člen africkej expedície Lambaréné)
František Jeniš – pilot rogala a všestranne nadaný športovec
Dalibor Petr – vodič a servisný technik 1. polovice cesty
Karel Vlachař – vodič a servisný technik 2. polovice cestyTechnické parametre Tatry 815 GTC:

Automobil: Tatra 815 VE 25 208 6×6.1
Motor: vzduchom chladený 10-valec T3–929–30 (s valcami do V/90°)
Objem motora: 15 825 cm³
Výkon motora: 208 kW/283 k, krútiaci moment 1 010 Nm pri 1 400 ot./min.
Prevodovka: 10 + 2
Maximálna rýchlosť: 95 km/h
Spotreba paliva: 30 – 35 l/100 kmHmotnosť:
Pohotovostná: 19 000 kg
Celková: 22 000 kg
Dĺžka: 10 m
Šírka: 2,5 m
Výška: 3,85 m
Objem palivovej nádrže: 460 l (+ 80 l v kanistroch)


== Nová éra ==
Po zmene režimu v roku 1989 sa situácia Tatry veľmi skomplikovala. Znížila sa výroba, pretože dovtedajší najväčší odberatelia predovšetkým z východných krajín znížili dopyt. Ďalším dôvodom úpadku bola privatizácia spoločnosti a nástup vrcholového manažmentu, ktorý si so spoločnosťou nedokázal poradiť. Záchranou bolo odkúpenie väčšinového podielu (80,5 %) akciovej spoločnosti Tatra a.s. americkou spoločnosťou Terrex Corporation, ktorá umožnila Tatre vstúpiť na širší celosvetový trh.
Významnými zákazkami sú vozidlá pre vojenské účely. V tejto novej ére sa Tatra venovala ďalším inováciám podvozku a na svojich vozoch použila nový druh odpruženia polonáprav pomocou vzduchotlakových vlnovcov v kombinácii s vinutými pružinami a olejovými tlmičmi tzv. KingFrame® Lite, alebo kombináciu listových pružín so vzduchotlakovými vlnovcami KingFrame® Heavy. Táto úprava znížila opotrebenie pneumatík nezaťaženého vozidla tým, že sa tlak vo vlnovcoch reguluje v závislosti na zaťažení vozidla a tým sa udržuje ideálna poloha polonáprav.


== Nástup nových modelov ==
Úpravy podvozku sa týkali aj modelu T815, ktorý sa po novom začal označovať ako T815-2. Osvedčenú koncepciu rámu a pohonné jednotky s početnými inováciami majú aj nové vozy vyrábané od roku 1998. Sú to modely T815-2, T815 TERRNo1, T163 JAMAL, T815-2 ARMAX a T816 FORCE. V spolupráci s holandským výrobcom DAF bol vyvinutý model Tatra Phoenix, ktorého výroba začala koncom roka 2011.


== Iné projekty ==

 Commons ponúka multimediálne súbory na tému Tatra 815


== Referencie ==


== Externé odkazy ==
http://www.tatraklub.sk Tatra Auto Klub Slovakia
http://www.tatra.cz Tatra A.S, oficiálna stránka
http://www.tatraportal.com