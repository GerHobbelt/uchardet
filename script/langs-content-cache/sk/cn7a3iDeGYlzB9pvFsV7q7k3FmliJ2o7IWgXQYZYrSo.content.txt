revision: 7559273
title: "Beyonc\xE9"
url: https://sk.wikipedia.org/wiki/Beyonc%C3%A9


---

Beyoncé Giselle Knowlesová-Carterová (angl. Beyoncé Giselle Knowles-Carter; * 4. september 1981, Houston, Texas, Spojené štáty), známa ako Beyoncé, je americká speváčka, skladateľka, hudobná producentka a herečka. V detstve vystupovala v rôznych speváckych a tanečných súťažiach. Preslávila sa v 90. rokoch ako hlavná speváčka R&B dievčenskej skupiny Destiny's Child, ktorá sa vďaka jej otcovi a manažérovi Mathewovi Knowlesovi stala jednou z najpredávanejších dievčenských skupín všetkých čias. Počas ich prestávky vydala Beyoncé svoj debutový album s názvom Dangerously in Love (2003), vďaka ktorému si zabezpečila celosvetové uznanie aj ako sólo umelkyňa. Obdržala 5 cien Grammy a obsadila prvé priečky rebríčka Billboard Hot 100 so singlami „Crazy in Love“ a „Baby Boy“.
Potom, ako sa skupina Destiny's Child v júni 2005 rozpadla, Beyoncé vydala svoj druhý sólový album B'Day (2006) s hitmi „Déjà Vu“, „Irreplaceable“ a „Beautiful Liar“.
Beyoncé sa taktiež vrhla do herectva. Objavila sa vo filmoch Ružový panter (2006) a Obsessed (2009). Za film Dreamgirls (2006) získala nomináciu na Zlatý Glóbus.
Manželstvo s rapperom Jay-Z a stvárnenie Etty James vo filme Cadillac Records (2008) ovplyvnili jej tretí album s názvom I Am... Sasha Fierce (2008), ktorý zrodil jej alter-ego Sashu Fierce a získal 6 cien Grammy. Beyoncé si v roku 2010 dala pauzu v hudbe a prevzala vedenie svojej kariéry. V jej štvrtom albume 4 (2011) je cítiť prvky funku zo 70. rokov, popu z 80. rokov a soulu z 90. rokov minulého storočia. Kritikmi uznávaný piaty album Beyoncé (2013) bol odlišný od predošlých svojou experimentálnou produkciou a prieskumom temnejších tém. Šiesty album Lemonade (2016) bol vydaný spolu s rovnomenných krátkym filmom. V roku 2018 vydala so svojím manželom Jay-Z prvý spoločný album Everything is Love (2018)
Počas svojej kariéry predala viac ako 100 miliónov albumov, čo z nej robí jednu z najpredávanejších umelkýň všetkých čias. Má na konte 22 sošiek Grammy a je najviac nominovanou ženou v histórii. Je taktiež najoceňovanejším umelcom MTV Music Awards s 24 víťazstvami a cenou Video Vanguard Award. The Recording Industry Association of America ju označila za najoceňovanejšieho umelca 21. storočia. V roku 2009 ju Billboard  zaradil do Top Radio Songs Artist of the Decade, a Top Female Artist of the 2000s decade, v roku 2011 obdržala Millennium Award. V roku  2014 sa stala najlepšie zarábajúcou speváčkou tmavej pleti a dva roky za sebou bola zaradená do zoznamu 100 najvplyvnejších ľudí časopisu Time. Forbes ju označil za najvplyvnejšiu ženu v zábavnom priemysle v roku 2015 a 2017. V roku 2016 skončila na šiestom mieste rebríčka Osobnosť roka časopisu Time. S vydaním albumu Lemonade sa stala prvou a jedinou speváčkou v histórii Billboardu, ktorá skončila na prvom mieste so všetkými šiestymi sólovými albumami.


== Detstvo a rodina ==
Beyoncé Knowles sa narodila v Houstone, v Texase, ako dcéra Mathewa Knowlesa, obchodného manažéra v spoločnosti Xerox a Celestine „Tiny“ Knowlesovej (rodená Beyoncé), kaderníčky a vlastníčky salónu krásy. Otec Beyoncé je Afroameričan, jej matka je kreolského pôvodu. Z matkinej strany je potomkom akádijského vodcu Josepha Broussarda.   Má mladšiu sestru Solange, ktorá je tiež speváčka, skladateľka a herečka.
Beyoncé chodila na základnú školu St. Mary v Texase, kde navštevovala tanečné kurzy, vrátane baletu a džezu. Jej spevácky talent sa ukázal, keď jej tanečná inštruktorka začala vyhmkávať melódiu piesne a Beyoncé ju dokázala dokončiť vrátane všetkých vysokých tónov. Začala sa zúčastňovať rôznych talentových súťaží. S piesňou „Imagine“ od Johna Lennona jednu z nich vyhrala a vo veku siedmich rokov vyvolala pozornosť miestnej tlače.
Vo veku osem rokov stretla počas konkurzu v Entertainment Group LaTaviu Robersonovú. Spolu s priateľkou Kelly Rowlandovou boli umiestnené do skupiny. Pôvodne sa volali „Girl's Tyme“.
Na jeseň roku 1990 sa zapísala na strednú hudobnú školu v Houstone. Tu pôsobila v školskom speváckom zbore. Navštevovala tiež Strednú školu výtvarného umenia v Houstone.
Otec Beyoncé dal v roku 1995 výpoveď z práce, aby sa mohol naplno venovať skupine. Založil „Boot Camp“ pre ich vzdelávanie. Rodinný príjem sa tým znížil na polovicu a rodičia boli nútení sa presťahovať. Matka začala navrhovať kostýmy, v čom pokračovala počas celej éry Destiny's Child. Nakoniec sa im podarilo získať zmluvu s Elektra Records. Presťahovali sa do Atlanty, no neskôr zo zmluvy zišlo. Preto sa vrátili domov kde dievčatá dostali zmluvu s vydavateľstvom Columbia Records.


== Kariéra ==


=== 1997 – 2001: Destiny's Child ===

Skupina zmenila svoj názov a v roku 1993 vznikli Destiny’s Child. Spoločne vystupovali na miestnych akciách a po štyroch rokoch, v októbri 1997, podpísali zmluvu s Columbia Records. Ešte v tom istom roku vydali svoju prvú pieseň s názvom „Killing Time“ k filmu Muži v čiernom.
V roku 1998 skupina vydala svoj prvý album Destiny´s Child a svoj prvý veľký hit „No, No, No“. Získali tri ceny Soul Train Marie Soul Awards za najlepšiu R&B/Soul pieseň, najlepší R&B/Soul album a najlepšieho R&B/Soul nováčika.
Druhý album s názvom The Writing's On The Wall vychádza v roku 1999. Známe sú piesne ako „Bills, bills, bills“, „Bug a boo“, „Jumpin, Jumpin“ a „Say My Name“. Pieseň „Say My Name“ vyhrala v roku 2001 Cenu Grammy za najlepší R&B výkon dua alebo skupiny s vokálom a Cenu Grammy za najlepšiu R&B pieseň. Z tohto albumu sa predalo viac ako osem miliónov kópií.
Luckettová a Robersonová zažalovali skupinu za porušenie zmluvy. Na ich miesto nastúpila Michelle Williamsová a Farrah Franklinová, ktoré sa objavili vo videu k piesni „Say My Name“. Franklinová nakoniec skupinu po piatich mesiacoch opustila.
Trio v zložení – Beyoncé Knowles, Michelle Williams a Kelly Rowland vydalo singel „Independent Women Part I“, ktorý sa objavil na soundtracku k filmu Charlieho anjeli (2000). V USA Billboard Hot 100 sa udržal na prvej priečke jedenásť po sebe nasledujúcich týždňov.
Svoj tretí album Survivor vydali v máji 2001. Ihneď sa umiestnil na prvom mieste v Billboard 200 so 663 000 predanými kusmi počas prvých 2 týždňov. Obsahoval hity ako „Bootylicious“ alebo „Nasty Girl“. Titulná skladba „Survivor“ získala Cenu Grammy za najlepší R&B výkon dua alebo skupiny s vokálom.
Po vydaní albumu 8 Days of Christmas si skupina dala prestávku, pričom začali Michelle, Beyoncé a Kelly pracovať na sólových projektoch.
V júli 2002 Beyoncé pokračovala vo svojej hereckej kariére, keď prijala rolu Foxxy Cleopatry spolu s Mikeom Myersom v komediálnom filme Austin Powers v Zlatom Úde, ktorý strávil prvý víkend na prvom mieste v rebríčku návštevnosti kín a zarobil 73 miliónov dolárov. Beyoncé vydala „Work It Out“ ako hlavný singel zo soundtracku k filmu, ktorý sa dostal do prvej desiatky vo Veľkej Británii, Nórsku a Belgicku.V roku 2003 si zahrala Beyoncé po boku Cuba Gooding, Jr. v hudobnej komédii Pokušenie (The Fighting Temptations) ako Lilly, slobodná matka, do ktorej sa zamiluje hlavná postava. Film získal od kritikov zmiešané recenzie, ale v USA zarobil cez 30 miliónov dolárov. Beyoncé vydáva singel „Fighting Temptation“ zo soundtracku k filmu, spolu s Missy Elliott, MC Lyte a Free. Ďalším singlom zo soundtracku bola pieseň „Summertime“, ktorá sa v amerických hitparádach umiestnila lepšie.


=== 2002 – 2007: Dangerously in Love & B'Day ===
V tom istom roku vydali Jay-Z a Beyoncé singel „03 Bonnie & Clyde“.  V marci 2003 naspievala pieseň od 50 Centa s názvom „In Da Club“. Spolu s Lutherom Vandrossom naspievala duet „The Closer I Get to You“, ktorý bol pôvodne od Roberta Flacka a Donnyho Hathawaya z roku 1977.
V júni 2003 vydala svoj prvý sólový album s názvom Dangerously in Love. Album debutoval v hitparáde Billboard 200 ako číslo jeden a počas prvého týždňa sa predalo viac ako 317 000 kópií. Bol štyrikrát ocenený platinovou platňou. Prvý singel s názvom „Crazy in Love“, v spolupráci s Jay-Z, sa ako jediný udržal v hitparáde Billboard Hot 100 na prvých priečkach po dobu ôsmich týždňov. Jej druhý singel „Baby Boy“, na ktorom spolupracovala so spevákom Seanom Paulom, sa tiež stal jedným z najväčších hitov roka 2003.
Na odovzdávaní cien Grammy v roku 2004 získala 5 ocenení za svoje sólové úsilie a to v kategórii: Najlepší súčasný R&B album, Najlepší ženský spevácky R&B výkon, Najlepšia R&B pieseň, Najlepšia rapovo-spievaná spolupráca a Najlepší R&B výkon dua alebo skupiny s vokálom za pieseň „The Closer I Get to You“. Počas vystúpenia si zaspievala s Princom.

V novembri 2003 sa vydala na turné Dangerously in Love Tour po Európe. Neskôr sa zúčastnila na turné Verizon Ladies First Tour v Severnej Amerike spolu s Missy Elliott a Aliciou Keys. 1. februára 2004 Beyoncé zaspievala americkú národnú hymnu na Super Bowle XXXVIII na štadióne Reliant v Houstone v Texase. 
Po vydaní Dangerously in Love plánovala vydať ďalší album s niekoľkými skladbami, ktoré sa nezmestili na jej prvý album. Tento projekt však pozastavila, aby sa mohla sústrediť na nahrávanie Destiny Fulfilled, posledného štúdiového albumu Destiny's Child. Vydaný 15. novembra 2004 v Spojených štátoch a s umiestením na druhom mieste v Billboard 200, album obsahoval skladby ako „Lose My Breath“ a „Soldier“, ktoré sa umiestnili v Top 5 v Billboard Hot 100. Destiny's Child sa vydali na celosvetové koncertné turné Destiny Fulfilled ... and Lovin It Tour. Na poslednej zastávke európskeho turné v Barcelone 11. júna 2005 Kelly Rowland oznámila, že skupina Destiny's Child sa po ukončení turné rozpadne. 
V októbri 2005 skupina vydala kompilačný album s názvom Number 1's, vrátane všetkých ich najväčších hitov. Greatest Hits kolekcia obsahuje aj tri nové skladby, vrátane „Stand Up For Love“. Destiny’s Child boli v marci 2006 poctené hviezdou na Hollywoodskom chodníku slávy a uznané ako najpredávanejšia ženská skupina všetkých čias s viac ako 60 miliónmi predaných albumov.Beyoncé pokračovala vo svojej filmovej kariére. Zahrala si vo filme Ružový panter, po boku Steveho Martina. Film bol uvedený do kín 10. februára 2006 a v prvom týždni zarobil viac ako 21,7 miliónov amerických dolárov. Beyoncé vydala singel „Check on It“ zo soundtracku k filmu, v spolupráci so Slim Thugom. Koncom roka 2005 dostala rolu vo filme Dreamgirls, príbehu vzniku skupiny The Supremes. Vo filme hrala Dianu Ross – ako Deena Jones. Film sa dostal na plátna kín v decembri 2006, a hrali v ňom Jamie Foxx, Eddie Murphy a Jennifer Hudson. Beyoncé sa podieľala na väčšine skladieb k soundracku, vrátane titulnej piesne „Listen“. 14. decembra 2006 bola Beyoncé nominovaná na dva Zlaté Glóbusy za film v kategórii Najlepšia herečka a Najlepšia pôvodná pieseň so skladbou „Listen“.Beyoncé pracovala na svojom druhom albume so známymi hudobnými producentmi, ako je napríklad Rich Harrison, Rodney Jerkinson a Sean Garrett v Sony Music Studios v New York City. Produkovala a napísala skoro všetky piesne. Album B'Day bol vydaný 4. a 5. septembra 2006 v Spojených štátoch v deň jej 25-tich narodenín. Z albumu sa počas prvého týždňa predalo viac ako 541 000 kópií. Prvým singlom sa stala skladba „Déjà Vu“, na ktorej spolupracovala s manželom Jay-Z, ktorá sa ocitla v Top 5 Billboard Hot 100 chart. Pieseň „Irrepleceable“ bola vydaná v októbri 2006 ako druhý singel, v USA sa v rebríčku Billboard Hot 100 držala na prvých priečkach po dobu 10 týždňov.
Beyoncé vydala 3. apríla 2007 deluxe edíciu albumu B'day s názvom B'day (Deluxe Edition). Nachádza sa na ňom päť nových skladieb a španielska verzia skladby „Irrepleceable“ a „Listen“. Zároveň sa začalo predávať DVD s názvom B'day Anthology, ktoré obsahovalo 10 hudobných klipov k albumu B'day. V tom istom roku sa vydala na koncertné turné s názvom The Beyoncé Experience Tour, v rámci ktorého navštívila viac ako deväťdesiat miest po celom svete. Na 35. ročníku American Music Awards získala ako prvá žena v histórií cenu pre medzinárodného umelca.


=== 2008 – 2010: I Am... Sasha Fierce ===
Tretí album s názvom I Am... Sasha Fierce vydala 18. novembra 2008. Sasha Fierce je v tomto prípade vnímaná ako alter-ego samotnej Beyoncé. Bol vydaný ako dvoj-CD, pričom prvé CD (I am) obsahuje pomalšie balady, druhé CD (Sasha Fierce) obsahuje rýchlejšie a živelnejšie piesne. Počas prvého týždňa sa predalo viac ako 482 000 kópií, čo jej zaistilo tretí sólový album na 1. priečke. Prvé dve skladby „If I Were a Boy“ a „Single Ladies“ sa ihneď stali medzinárodnými hitmi, takisto aj ďalšie single ako „Halo“ alebo „Sweet Dreams“. Album I Am... Sasha Fierce bol ocenený vo viac ako 20 krajinách sveta 27 platinovými, 8 zlatými a 1 diamantovou platňou. Na Grammy, ktoré sa konali v roku 2010 získal album 6 cien z desiatich nominácii; Beyoncé sa tak stala prvou ženskou umelkyňou v histórií, ktorá získala za jeden večer 6 cien Grammy.
Beyoncé si zahrala bluesovú speváčku Ettu James v hudobnom životopisnom filme Cadillac Records. Za svoj výkon vo filme zožala pochvalu od kritikov. Pieseň „Once In a Lifetime“, v spolupráci so Scottom McFarnonom bola nominovaná na cenu Grammy a Zlatý glóbus. Za svoj herecký výkon si vyslúžila nominácie na Satellite Award  a NAACP Image Award.Tiež si zahrala po boku Ali Larter a Idris Elba v thrilleri Obsessed. Film sa dostal do kín v Spojených štátoch 24. apríla 2009. Prvý deň zarobil viac ako 11 miliónov dolárov a počas otváracieho víkendu skončil na prvom mieste, s celkovou sumou 28,6 miliónov dolárov.
Na 52. Grammy Awards získala Beyoncé desať nominácií, vrátane Albumu Roka, Nahrávky Roka za skladbu „Halo“, a Piesne Roka za „Single Ladies“. Spolu s Lauryn Hill získala ako ženská umelkyňa najviac nominácií Grammy v jednom roku. Premenila na víťazstvo 6 nominácii čím prelomila rekord, ktorý držala z roku 2004. 
Na jar roku 2009 sa Beyoncé vydala na turné s názvom I Am… Tour. Toto turné zažilo rekordnú návštevnosť. V rámci neho vytvorila počas 4 dní v Las Vegas show s názvom I am...Yours; pre 1500 návštevníkov hotela Encore v divadle v Encore Resort Steve Wynn v Las Vegas pripravila vystúpenie, ktoré vyšlo začiatkom roku 2010 aj na DVD.
V roku 2010 vydala Beyoncé s americkou speváčkou Lady Gaga singel „Telephone“. Pieseň sa dostala do popredia amerických popových rebríčkov a stala sa tak šiestym číslom jedna pre Beyoncé. „Telephone“ taktiež získal nomináciu na cenu Grammy za najlepšiu spevácku popovú spoluprácu.
V roku 2010 sa jej cesty s jej otcom ako manažérom rozišli a Beyoncé si dala niekoľko mesačnú pauzu, počas ktorej sa venovala cestovaniu.


=== 2011 – 2015: 4 & Beyoncé ===

26. júna 2011 sa Beyoncé stala po 20 rokoch prvou ženskou umelkyňou, ktorá vystúpila ako hlavný hosť na pyramídovom pódiu na Glastonbury Festivale. Pred viac ako 170 000 fanúšikmi predviedla viac ako hodinovú show, počas ktorej zaspievala svoje najväčšie hity ako aj piesne z nového albumu.Štvrtý sólový album 4 bol vydaný 28. júna 2011. Album obsahuje 12 piesní, Deluxe verzia obsahuje o 3 piesne a 3 remixy viac. Prvý singel „Run the World (Girls)“ si počas 4 týždňov pozrelo viac ako 50 miliónov fanúšikov. Z albumu 4 sa predalo prvá týždeň viac ako 310 000 kópií a debutoval na vrchole Billboard 200, čo sa jej podarilo už 4-krát za sebou. Po druhom singli „Best Thing I Never Had“ vydala singel „Love on Top“, ktorý sa udržal sedem po sebe idúcich týždňov na prvom mieste v rebríčku R&B / Hip-Hop Songs a na čísle 20 na Billboard Hot 100. ďalšími singlami z albumu 4 boli „Party“, „Countdown“, „I Care“ a „End of Time“.
7. januára 2012 porodila v Lenox Hill Hospital v New Yorku svoje prvé dieťa, dcéru Blue Ivy Carter. O päť mesiacov neskôr už vystupovala štyri noci v Revel Atlantic City's Ovation Hall, aby oslávila otvorenie rezortu.

V januári 2013 skupina Destiny's Child vydala album Love Songs, kompilačný album romantických piesní z ich predošlých albumov, spolu s novou skladbou „Nuclear“.Beyoncé zaspievala americkú národnú hymnu pri príležitosti druhej inaugurácie prezidenta Obamu vo Washingtone, D.C. Nasledujúci mesiac vystupovala na Super Bowl XLVII halftime show, ktorá sa konala v Mercedes-Benz Superdome v New Orleans. Predstavenie je druhým najviac tweetovaným momentom histórie (268 tisíc tweetov za minútu). Na 55. ročníku odovzdávania cien Grammy vyhrala v kategórii Najlepší tradičný R&B výkon za pieseň „Love on Top“. Jej celovečerný dokumentárny film, Life Is But a Dream, mal premiéru na stanici HBO 16. februára 2013.15. apríla v Belehrade v Srbsku začala svoje turné s názvom The Mrs. Carter Show World Tour. Zahŕňalo 132 koncertov a bolo ukončené v marci 2014. Stalo sa najúspešnejším turné jej kariéry a jedným z najúspešnejších všetkých čias. V máji bol vydaný soundtrack k filmu Veľký Gatsby a cover piesne „Back to Black“ od Amy Winehouse, na ktorom Beyoncé spolupracovala s André 3000. Nadabovala kráľovnú Taru v animovanom filme Kráľovstvo lesných strážcov, ktorý vyšiel prostredníctvom 20th Century Fox, 24. mája. Tiež nahrala pre film pôvodnú pieseň s názvom „Rise Up“, ktorú napísala spolu so Siou.
13. decembra 2013 nečakane vydala na iTunes Store svoj piaty štúdiový album s názvom Beyoncé, bez akéhokoľvek oznámenia a propagácie. Album debutoval na vrchole rebríčka Billboard 200 a stal jej piatym albumom číslo jeden v USA. Stala sa tak prvou ženou histórie tohto rebríčka, ktorej sa to podarilo. Elektro-R&B album zahŕňa temnejšie témy, vrátanie bulímie, popôrodnej depresie či obáv a neistoty z manželstva a materstva. Singel „Drunk in Love“, v spolupráci s Jay-Z, dosiahol druhú priečku v Billboard Hot 100.V apríli 2014, po dlhých špekuláciách, oznámili spolu s Jay-Z svoje turné On the Run Tour, ktoré je ich prvým spoločným. 24. augusta 2014 obdržala Video Vanguard Award na MTV Video Music Awards 2014. V novembri ju magazín Forbes označil druhý rok po sebe za najlepšie zarábajúcu ženu v hudobnom priemysle — so zárobkom 115 miliónov dolárov ročne, čo bola dvojnásobná suma oproti roku 2013. Album Beyoncé sa podľa International Federation of the Phonographic Industry (IFPI) stal 10. najpredávanejším albumom roku 2013, s predajom 2,3 milióna kópií. Zaradil sa 20. miesto najpredávanejších albumov roku 2014. Do novembra 2014 sa ho predalo cez 5 miliónov kópii a do marca 2015 obdržal 1 miliardu streamov.Na 57. ročníku udeľovania cien Grammy (február 2015) bola Beyoncé nominovaná v šiestich kategóriách, z ktorých vyhrala 3: Najlepší R&B výkon, Najlepšia R&B pieseň a Najlepší album s priestorovým zvukom.


=== 2016 – 2017: Lemonade ===

6. februára 2016 vydala singel „Formation“ spolu s videoklipom dostupným v streamovacej službe Tidal. Po prvýkrát túto pieseň zaspievala naživo počas NFL Super Bowl 50 halftime show. Vystúpenie bolo označené za kontroverzné; zdalo sa, že je odkazom na 50. výročie Black Panther Party a NFL počas svojich zápasov zakazuje politické vyhlásenia. Ihneď po vystúpení Beyoncé oznámila, že sa vydá na The Formation World Tour so zastávkami predovšetkým v Severnej Amerike a Európe. Turné skončilo 7. októbra, kedy počas poslednej šou dostali priestor aj umelci, ako Jay-Z, Kendrick Lamar či Serena Williams.16. apríla 2016 vyšla upútavka k projektu s názvom Lemonade. Ukázalo sa, že je to 1-hodinový film, ktorý bol odvysielaný na stanici HBO presne o týždeň neskôr. Rovnomenný štúdiový album vyšiel v ten istý deň na Tidal a debutoval na prvom mieste Billboard 200, čím sa stala Beyoncé prvým umelcom, ktorý má svojich prvých 6 štúdiových albumov na vrchole tohto rebríčka. Lemonade obdržal rekordných 115 miliónov streamov cez službu Tidal. Do novembra 2016 sa ho v USA predalo viac ako 1,5 milióna kópií. Na 59. ročníku udeľovania cien Grammy bol nominovaný v 9 kategóriách, vrátane Albumu roka, Nahrávky roka a Piesne roka. Vyhral 2 kategórie z 9 nominácií a to Najlepší urban contemporary album a Najlepší videoklip. Adele počas ceremoniálu rozbila svoju sošku a časť dala Beyoncé, pretože bola presvedčená, že Lemonade si výhru zaslúži viac.Lemonade sa stal jej najlepšie hodnoteným albumom; získal všeobecné uznanie podľa Metacritic, webovej stránky, ktorá zhromažďuje recenzie od profesionálnych hudobných kritikov. Niekoľko hudobných publikácií zahrnulo album medzi najlepšie z roku 2016, vrátane Rolling Stone, ktorý uviedol Lemonade na prvom mieste. Album bol nominovaný do 11 kategórií na 2016 MTV Video Music Awards, z ktorých premenil 8 na víťazstvo, vrátane Videa roka za skladbu „Formation“. Osem výhier prinieslo Beyoncé titul najoceňovanejšieho umelca v histórii VMAs (24), ktorý prekonal Madonnu (20). Beyoncé obsadila v časopise Time šiestu priečku ako Osoba roka 2016.
V januári 2017 bolo ohlásené jej vystúpenie na Coachella festivale. Tým by sa Beyoncé stala druhou ženskou interpretkou od roku 1999. Vo februári však oznámila, že pre tehotenstvo vystúpiť nemôže.
13. júna 2017 v Ronald Reagan UCLA Medical Center v Los Angeles, v Kalifornii porodila dvojčatá – dcéru Rumi a syna Sira. V septembri 2017 vydala s J. Balvin a Willy William remix piesne „Mi Gente“, pričom venovala celý výťažok obetiam hurikánu Harvey a hurikánu Irma.
10. novembra vydal Eminem singel „Walk on Water“, na ktorom spolupracoval s Beyoncé ako hlavný singel svojho albumu Revival. 30. novembra vydal Ed Sheeran remix jej skladby „Perfect“. Pieseň sa dostala na prvé miesto v Spojených štátoch a je zároveň jej šiestym singlom v sólovej kariére.


=== 2018: On The Run II Tour a Everything Is Love ===
4. januára 2018 bol vydaný videoklip k piesni „Family Feud“ z albumu Jay-Z 4:44,  ktorý režírovala Ava DuVernay. 1. marca 2018 vydal DJ Khaled v spolupráci s Beyoncé, jej manželom Jay-Z a raperom Future pieseň „Top Off“ ako prvý singel svojho štvrtého albumu Father of Asahd. O necelé dva týždne, 12. marca 2018, pár oficiálne ohlásil druhé pokračovanie On The Run II Tour. 20. marca 2018 odcestovali na Jamajku, kde začali natáčať videá pre pripravované turné. 
Beyoncé bola headlinerom počas prvého z dvoch víkendov 19. ročníka hudobného festivalu Coachella, čím sa stala prvou ženou afroamerického pôvodu a tretiou ženou vôbec na pozícii headlinera tohto festivalu. Jej vystúpenie 14. apríla 2018 pred viac ako 125 000 návštevníkmi Coachelly bolo okamžite zahrnuté chválou a označené médiami za historické. Stalo sa najtweetovanejším vystúpením prvého víkendu, ako aj najpozeranejším živým vystúpením na Coachelle so 458 000 simultánnymi divákmi na YouTube a najpozeranejším živým prenosom na YouTube vôbec, s celkovým počtom 41 miliónov divákov. Koncertná šou vzdala poctu černošskej kultúre, špecificky historickým černošským fakultám a univerzitám a zahŕňala kompletnú pochodovú kapelu a viac ako 100 tanečníčok – mažoretiek, ako aj viaceré aspekty černošských gréckych bratstiev. Jej vystúpenie bolo významne ovplyvnené afroamerickým feminizmom, s nasamplovanými čiernymi autormi ako Chimamanda Ngozi Adichie, a zahŕňalo výstupy špeciálnych hostí ako bývalé členky Destiny's Child Kelly Rowland a Michelle Williams a jej sestru Solange Knowles. Hudobný kritik The New York Times Jon Caramanica napísal: „Pravdepodobne už nebude žiadne vystúpenie amerického hudobníka tento rok tak významné, absorbujúce, energické a radikálne ako bol festivalový set Beyoncé“. 6. júna 2018 Beyoncé spolu s manželom Jay-Z odštartovali v anglickom Cardiffe On The Run II Tour. O desať dní nato, na ich poslednom londýnskom koncerte, nečakane pustili fanúšikom video k ich prvému singlu „Apeshit“ a oznámili, že ich prvý spoločný album Everything Is Love je dostupný na stiahnutie. Album obdržal veľa pozitívnych reakcií a umiestnil sa na 2. mieste amerického rebríčka Billboard 200 s predajom 123-tisíc kópií. 
Beyoncé taktiež stihla nadabovať hlas levice Nali v Levom Kráľovi, ktorý mal premiéru 9. júla 2019.


== Ďalšie projekty ==


=== Módne kolekcie ===
Beyoncé spolu so svojou matkou Tinou predstavili v roku 2005 módnu značku pod názvom House of Deréon. Koncept je inšpirovaný troma generáciami žien v rodine, pričom názvom „Deréon“ vzdávajú hold babičke Agneze Deréon, ktorá pracovala ako krajčírka. V rámci Spojených štátov a Kanady značka predáva športové oblečenie, džínsy, topy, doplnky a kabelky. Tina sa spolu s Beyoncé spojili aj s miestnymi obuvníckymi firmami a začali vyrábať rad obuvi pod rovnakou značkou.
1. júla 2009 Beyoncé s Tinou predstavili kolekciu oblečenia inšpirovanú kostýmami z turné I Am… Tour. Oblečenie navrhoval Thierry Mugler. Kolekcia obsahuje aj športové oblečenie, kabelky, obuv, spodnú bielizeň a drahokamy. Beyoncé začala spolupracovať so značkou C&A, pod ktorou sa v Brazílii predávalo oblečenie z kolekcie Dereón.
V októbri 2014 Beyoncé podpísala dohodu o uvedení aktívneho oblečenia s britským maloobchodným predajcom Topshop. Kolekcia sa nazýva Ivy Park a bola uvedená do obchodov v apríli 2016. Názov značky je inšpirovaný jej dcérou Blue Ivy a jej obľúbeným číslom štyri. Tiež to je odkaz na park, kde v Texase zvykla behávať.


=== Spolupráca ===
Beyoncé  od roku 2002 spolupracuje s Pepsi. V roku 2004 sa objavila v reklame s motívom Gladiator s Britney Spears, Pink a Enrique Iglesiassom. V roku 2012 podpísala spoločnosť Beyoncé dohodu vo výške 50 miliónov dolárov na podporu Pepsi. Centrum pre vedu vo verejnom záujme (CSPINET) jej napísalo otvorený list, v ktorom ju požiadalo, aby prehodnotila dohodu kvôli nezdravosti výrobku a darovala výnos zdravotnej organizácii. 
Beyoncé spolupracovala s firmou Tommy Hilfiger na vôňach True Star (kde zaspievala cover verziu skladby „Wishing On a Star“) a True Star Gold. V roku 2007 propagovala vôňu Emporio Armani Diamonds.Beyoncé uviedla svoju svoju prvú oficiálnu vôňu Heat v roku 2010. Titulnou piesňou pre kampaň sa stala cover verzia skladby „Fever“ z roku 1956. Vo februári 2011 začala spoločnosť Beyoncé predávať svoju druhú vôňu Heat Rush. Tretia vôňa Pulse bola uvedená  v septembri 2011. V roku 2013 bola uvoľnená verzia Heat – The Mrs. Carter Show Limited Edition. Šesť vôní Heat je svetovo najpredávanejšou vôňou celebrít, s predajom viac ako 400 miliónov dolárov. 
Beyoncé tiež uzavrela zmluvy s American Express, Nintendo DS a L'Oréal.
V marci 2015 sa Beyoncé spolu s ďalšími umelcami (napríklad Kanye West, Rihanna, Madonna, Chris Martin, Nicki Minaj a ďalší) stala spoluvlastníkom hudobnej streamovaciej služby Tidal. Väčšina vlastní 3% majetkový podiel. Služba sa špecializuje na bezstratové zvukové a hudobné videá s vysokým rozlíšením. Manžel Beyoncé Jay-Z získal v prvom štvrťroku roku 2015 materskú spoločnosť spoločnosti Tidal, Aspiro.


== Osobný život ==
Beyoncé začala spolupracovať s Jay-Z na singli „Bonnie & Clyde“, ktorý sa objavil na jeho siedmom albume The Blueprint 2: The Gift & The Curse (2002). Objavila sa ako jeho priateľka v hudobnom videu, čím podnietila špekulácie o ich vzťahu. 4. apríla 2008 sa Beyoncé a Jay-Z bez ohlásenia vzali. Od apríla 2014 pár predal cez 300 miliónov albumov. Sú známi tým, že na verejnosti neprepierajú svoje súkromné záležitosti. To sa zmenilo v roku 2017, kedy obaja priznali problémy vo vzťahu po tom, čo bol Jay-Z Beyoncé neverný.Beyoncé v rokoch 2010 – 2011 prežila potrat, ktorý opísala ako „najsmutnejšiu skúsenosť“, ktorú zažila. Zo stratou sa nakoniec vyrovnala potom, ako sa zavrela do štúdia a začala skladať piesne. V apríli 2011 s Jay-Z odcestovali do Paríža na fotenie pre jej album 4, kde neočakávane otehotnela. V auguste sa pár zúčastnil MTV Video Music Awards 2011, počas ktorej Beyoncé zaspievala pieseň  „Love on Top“ a ukončila výkon tým, že odhalila svoje rastúce bruško. Jej vystúpenie si pozrelo 12,4 miliónov divákov a stalo sa najviac sledovaným vysielaním v histórii. Bolo uvedené v Guinness World Records za „najviac tweetov za sekundu“ na Twitteri, (8 868 tweetov za 1 sekundu). „Tehotná Beyoncé“ bola najhľadanejším termínom cez Google v týždni okolo 29. augusta 2011. 7. januára 2012 porodila dcéru Blue Ivy Carter v nemocnici Lenox Hill v New Yorku.1. februára 2017 oznámila na Instagrame, že čaká dvojčatá. Jej oznámenie získalo viac ako 6,3 milióna lajkov za osem hodín, čím v tom čase prelomilo svetový rekord o najobľúbenejšiu fotku na Instagrame. 13. júla 2017 zverejnila prvú fotku seba a dvojčat na svojom účte na Instagrame. Potvrdila ich dátum narodenia o mesiac predtým, 13. júna 2017. Dvojčatá Rumi a Sir Carter sa narodili v Ronald Reagan UCLA Medical Center v Kalifornii. Rumi, dcéra, sa narodila pred Sirom, synom. 
O svojom tehotenstve a jej následkoch Beyoncé napísala v kultovom septembrovom čísle Vogue 2018, v ktorom mala plnú kontrolu nad titulnou stránkou. Tyler Mitchell sa tak stal prvým afroamerickým fotografom, ktorý kedy fotil titulnú stránku Vogue.


== Diskografia ==
Dangerously in Love (2003)
B'Day (2006)
I Am... Sasha Fierce (2008)
4 (2011)
Beyoncé (2013)
Lemonade (2016)
Everything is Love (2018)
Renaissance (2022)


== Turné ==


=== Ako hlavná umelkyňa ===
Dangerously in Love Tour (2003)
The Beyoncé Experience (2007)
I Am... World Tour (2009 – 2010)
The Mrs.Carter Show World Tour (2013 – 2014)
The Formation World Tour (2016)
Renaissance World Tour (2023)


=== Ako hlavná spolu-umelkyňa ===
Verizon Ladies First Tour (s Alicia Keys a Missy Elliott) (2004)
On the Run Tour (s Jay-Z) (2014)
On The Run II Tour (s Jay-Z) (2018)


=== Rezidenčné šou ===
I Am... Yours (2009)
4 Intimate Nights with Beyoncé (2011)
Revel Presents: Beyoncé Live (2012)


== Filmografia ==
Carmen: A Hip Hopera (2001)
Austin Powers v Zlatom Úde (2002)
The Fighting Temptations (2003)
Fade To Black (2004)
Ružový panter (2006)
Dreamgirls (2006)
Cadillac Records (2008)
Obsessed (2009)
Life Is But a Dream (2013)
Epic (2013)
The Lion King (2019)


== Iné projekty ==

 Commons ponúka multimediálne súbory na tému Beyoncé


== Externé odkazy ==
beyonce.com (po anglicky)
beyoncesource.com (po anglicky)
thebeyoncenetwork.com (po anglicky)
www.beyoncenow.net (po anglicky)
www.beyonceworld.net (po anglicky)
www.beyonceknowles.4fans.net (po anglicky)


== Referencie ==


== Zdroj ==
Tento článok je čiastočný alebo úplný preklad článku Beyoncé na anglickej Wikipédii (číslo revízie nebolo určené).