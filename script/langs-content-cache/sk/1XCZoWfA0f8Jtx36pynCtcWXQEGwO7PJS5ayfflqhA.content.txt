revision: 7572259
title: "Barbolica (vrch v Spi\u0161sko-gemerskom krase)"
url: https://sk.wikipedia.org/wiki/Barbolica_(vrch_v_Spi%C5%A1sko-gemerskom_krase)


---

Barbolica (1 013,3 m n. m.) je vrch v Spišsko-gemerskom krase, krajinnom celku Slovenského rudohoria. Leží nad Vernárom, približne 14 km južne od Popradu.


== Poloha ==
Nachádza sa v severovýchodnej časti Spišsko-gemerského krasu, v geomorfologickom podcelku Slovenský raj. Leží v Prešovskom kraji, v okrese Poprad a na katastrálnom území obce Vernár. Najbližším sídlom je na východnom úpätí situovaný Vernár, severne sa nachádzajú Kravany, Spišské Bystré a Hranovnica, južne Telgárt a juhovýchodne Dobšinská Ľadová Jaskyňa. Vrch patrí do Národného parku Slovenský raj a rovnomennej prírodnej rezervácie.


== Opis ==
Barbolica leží v severozápadnej časti Slovenského raja, priamo nad obcou Vernár. Severným smerom sa nachádza Človečia hlava (1 269 m n. m.), Koreň (1 335 m n. m.), Zbojnícka (1 091 m n. m.) a Vysoká (1 036 m n. m.), východne ležia Tri kopce (1 056 m n. m.), Koč (1 057 m n. m.), Vahan (1 139 m n. m.) a Kopanec (1 132 m n. m.), južne Javorina (1 186 m n. m.), Popová (1 099 m n. m.) a Gregová (1 168 m n. m.) a západne Kráľova hoľa (1 946 m n. m.), Predná hoľa (1 546 m n. m.), Prostredný vrch (1 445 m n. m.) a Čertovica (1 428 m n. m.). Oblasť patrí do povodia Hornádu, kde voda odteká Vernárskym potokom. Na vrchol nevedie značená turistická trasa a na severných svahoch stojí lyžiarske stredisko.


=== Výhľady ===
Vrchol pokrýva nesúvislý lesný porast, ktorý umožňuje obmedzený rozhľad. Z vhodných miest sú pozorovateľné najmä okolité vrchy Spišsko-gemerského krasu a východná časť Nízkych Tatier, ojedinele tiež časť Braniska a Levočských vrchov.


== Prístup ==
Na vrchol nevedie značený turistický chodník a prístup je tak možný neznačenými lesnými chodníkmi z Vernára. Severným úbočím prechádza  červený turistický chodník na Prednú hoľu.


== Referencie ==


== Pozri aj ==
Spišsko-gemerský kras
Slovenský raj
Barbolica (prírodná rezervácia)
Národný park Slovenský raj
Zoznam vrcholov v Spišsko-gemerskom krase


== Iné projekty ==

 Commons ponúka multimediálne súbory na tému Barbolica (vrch v Spišsko-gemerskom krase)


== Externé odkazy ==
Poloha na turistickej mape