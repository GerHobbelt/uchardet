revision: 6799362
title: Turtle
url: https://sk.wikipedia.org/wiki/Turtle


---

Turtle (angl. korytnačka) bola ponorka navrhnutá v roku 1775 americkým vynálezcom a vlastencom Davidom Bushnellom. Je prvou známou ponorkou v dejinách, ktorá bola použitá pri útoku na nepriateľskú loď s úmyslom ju potopiť. Za svoj názov vďačí podobe, ktorá pripomínala dva korytnačie panciere priložené na seba. David Bushnell svoje plavidlo ponúkol Georgovi Washingtonovi v čase, keď americké kolónie bojovali o svoju nezávislosť. 


== Konštrukcia ==
Ponorka bola jednomiestna a vyrobená z dreva napusteného dechtom a zosilnená oceľovými obručami. Bola vysoká 1,8 m, dlhá 2,3 m a široká len 90 cm. Poháňala ju lodná skrutka, ktorú roztáčal kľukou jej jediný pasažier, smer sa riadil kormidlom, umiestneným v zadnej časti.. Ponáranie a vynáranie uľahčovala menšia, zvislo umiestnená skrutka. Vztlak sa reguloval vpúšťaním vody do trupu alebo jej vypudzovaním pumpou, ktorú obsluha ovládala nohami. Ďalej ponorka niesla 381 kg olovených závaží, z nich sa dalo 91 kg v prípade núdze odhodiť. Na hornej časti ponorky bola umiestnená malá kovová vežička s priezormi a poklopom. Vzduch mala približne na 30 minút, k vybaveniu patrili i vzduchové trubice so záklopkami, komplas a hĺbkomer. 

Jej útok bol zamýšľaný tak, že sa nepozorovane priblíži k nepriateľskej lodi zakotvenej v prístave či pri pobreží a vrtákom, ktorý bol umiestnený vedľa vežičky, jej jednočlenná posádka navŕta dno lode a k otvoru pripevní mínu (puzdro so 68 kg strelného prachu) s časovacím mechanizmom.Pri konštrukcii a testoch ponorky na rieke Connecticut sa objavil problém vnútorného osvetlenia. Petrolejová lampa alebo iný druh otvoreného ohňa rýchlo spotrebovali potrebný kyslík. Brat Davida Bushnella Ezra požiadal o pomoc Benjamina Franklina, ktorý navrhol na osvetlenie použiť bioluminiscenčné huby.


== Turtle a HMS Eagle ==
Ponorka bola postavená v rekordne krátkom čase a jej prvým dobrovoľným pasažierom sa stal seržant Ezra Lee. 7. septembra 1776 sa s ňou pokúsil zaútočiť na britskú 64-delovú vlajkovú loď Eagle. Ponorku do blízkosti lode v noci dopravili dve veslice. Seržantovi sa následne podarilo doplávať s ponorkou až k lodi, no použitiu vrtáka zabránili medené plechy, ktorými bolo obložené dno lode. Pri hľadaní miesta, kde by mohol vrták použiť, ťukaním na seba upozornil Angličanov. Dal sa so svojim plavidlom na útek, no z lode spustili veslicu, ktorá Turtle rýchlo dobiehala. (Iný zdroj udáva, že ponorku po vynorení, keď seržant pod vodou stratil orientáciu, zbadal britský delový čln.) V núdzi Lee odistil a uvoľnil mínu, ktorá o hodinu neškodne vybuchla. Odradila však Angličanov od ďalšieho prenasledovania a Lee sa s ponorkou nakoniec úspešne dokázal vrátiť.


== Turtle a HMS Cerberus ==
Ponorka Turtle podnikla v roku 1777 druhý útok na loď HMS Cerberus, ktorý sa však tiež skončil neúspešne. Bushnell pri ňom použil väčšiu, až 180 kg mínu, ktorá síce vybuchla a zabila troch námorníkov, no samotná loď vyviazla bez poškodenia.


== Zánik ponorky ==
Čo sa s ponorkou nakoniec stalo, nie je celkom jasné. Jej neúspechy v New Yorkskom prístave (podmienené do značnej miery i silnými podmorskými prúdmi) boli dôvodom, pre ktorý sa Bushnell rozhodol ponorku prepraviť do inej oblasti. Dal ju nalodiť na palubu malej plachetnice v nádeji, že sa jej i s ponorkou podarí prekĺznuť britskou blokádou a dostať sa späť do Connecticutu. Bola však - podľa Britov - spozorovaná britskou fregatou a i s ponorkou potopená. Američania naopak tvrdili, že ponorka bola rozobratá a prevezená do vnútrozemia, aby nepadla do rúk nepriateľa.


== Pochybnosti ==
Britské dokumenty neobsahujú žiaden záznam o útokoch ponorky, alebo správu o nočnej explózií v blízkosti HMS Eagle. Jediným britským záznamom je zadržaný list s domnelým popisom lode, ktorý nebol braný vážne. Z toho a ďalších dôvodov (v zmysle pochybností o schopnosti ponorky takýto útok vôbec podniknúť), sú niektorí historici presvedčení, že celý príbeh bol vytvorený za účelom dezinformácie a neskôr ako propaganda na posilnenie morálky, a že Ezra Lee útok podnikol skôr na obyčajnej veslici ako v Turtle.


== Repliky ==
Počas vojny v roku 1812 bola takmer identická ponorka použitá pri neúspešnom útoku na britskú loď HMS Ramillies.V roku 1976 dizajnér Joseph Leary a konštruktér Fred Frese vytvorili v rámci osláv dvojstoročnice USA funkčnú repliku Turtle. Ponorka bola pokrstená guvernérom Connecticutu Ella Grassom a neskôr testovaná v rieke Connecticut. Dnes je vlastníctvom Connecticut River Museum. 
3. augusta 2007 boli traja muži zadržaní políciou počas transportu a riadenia repliky Turtle vo vzdialenosti 70 metrov od výletnej lode Queen Mary 2 v New Yorkskom prístave. Repliku vytvoril miestny umelect Philip "Duke" Riley a dvaja obyvatelia Rhode Island-u, z ktorých jeden o sebe prehlasoval, že je potomkom Davida Bushnella. Pobrežná stráž predvolala aktérov za vlastníctvo nebezpečného plavidla a narušenie bezpečnostnej zóny.


== Referencie ==


== Iné projekty ==

 Commons ponúka multimediálne súbory na tému Turtle


== Externé odkazy ==
Videodokument o vzniku a použití ponorky Turtle (anglicky)