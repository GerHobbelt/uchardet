revision: 6828345
title: "Immaculata (\u017Dilina)"
url: https://sk.wikipedia.org/wiki/Immaculata_(%C5%BDilina)


---

Immaculata alebo Socha Nepoškvrnenej Panny Márie je baroková socha, ktorá sa nachádza na Mariánskom námestí v historickom centre Žiliny.
V období baroka sa Žilina opäť výraznejšie zaradila do dejín výtvarnej kultúry Slovenska. Prítomnosť reholí jezuitov a františkánov priniesla rozvoj monumentálnej architektúry kostolov a v ich výzdobe nebývalý nárast dovtedy skromného počtu pamiatok maľby a sochárstva. Dôležité je, že sa pamiatky baroka v Žiline, v minulosti sužovanej požiarmi, dodnes zachovali v len málo zmenenom stave, aj keď poznamenané pôsobením času. K pamiatkam baroka v meste patrí aj ojedinelá pamiatka exteriérového sochárstva – mariánsky stĺp so sochou Panny Márie, patrónky Slovenska.
Baroková socha v strede Mariánskeho námestia je z roku 1738. Stalo sa tak zásluhou žilinského senátora Jozefa Matulaja, ktorý daroval mestu peniaze pre základinu na platy farára, kaplána, profesorov, špitál a stavbu a údržbu Immaculaty. Autormi sochy boli rezbár a kamenár Jozef Veisman z Frýdku a sochár Václav Petráš Z Řetechova pri Uhorskom Brode. Na sokli sochy je umiestený sv. Florián, patrón hasičov, ochrana pred požiarmi. Na základe sochy – piedestále – bol pôvodne latinsky nápis: 

 Socha bola reštaurovaná v rokoch 1852, 1900 a 1913. Pri tejto obnove jej dali nový maďarsko-slovenský nápis:
 Až pri ďalšej obnove sochy v roku 1940 sa zmenil text nápisu, ktorý je tam ešte čiastočne vidieť a časť je zatretá maltou, v tomto znení:
V čase úsilia premenovať mesto na Stalinovo chceli v roku 1953 sochu odstrániť a premiestniť na iné miesto. Avšak po páde kamenára z lešenia a jeho následnej smrti sa to už nik nepokúsil zopakovať. Dlho dokonca nikto nechcel ani odstániť lešenie.
Socha Panny Márie – Immaculaty stojí na mäkko tvarovanom sokli s reliéfom sv. Floriána, sokel je zdobený anjelmi a podopieraný volutami a elegantnou ornamentálnou kovovou mrežou. Je čiastočne zlátená, vytvorená zo zatočených rokajových a akantových  rozvilín. Immaculata stojí na zemeguli a na polmesiaci s ľudským profilom, nohou prišľapuje hada. Bohato riasený šat má jemne rozviaty, ruky zopäté a zrak obrátený k nebesiam. Je prostovlasá a zdobí ju dvanásť hviezd. Socha bola reštaurovaná aj v rokoch 1988 – 1990 a 2001 – 2002. Pamiatka podlieha neustálym negatívnym vplyvom životného prostredia. Na stave Immaculaty sa výrazne prejavuje aj nepriaznivý vplyv blízkych líp.