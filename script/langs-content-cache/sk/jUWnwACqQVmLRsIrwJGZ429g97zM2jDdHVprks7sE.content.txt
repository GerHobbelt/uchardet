revision: 7443776
title: "Spolo\u010Dnos\u0165 Je\u017Ei\u0161ova"
url: https://sk.wikipedia.org/wiki/Spolo%C4%8Dnos%C5%A5_Je%C5%BEi%C5%A1ova


---

Spoločnosť Ježišova (lat. Societas Jesu – skratka SJ) alebo Rád jezuitov alebo Jezuiti je najväčší rímskokatolícky rehoľný rád. V súčasnosti má okolo 20 000 členov. Jej činnosť sa sústreďuje na oblasť misií, vedy a pastorácie. Rehoľníci zo Spoločnosti Ježišovej na Slovensku si za meno píšu skratku SJ (vo svete sa používa aj SI a v Česku TJ). Táto mužská rehoľa nemá paralelnú ženskú vetvu, hoci sa mylne spája so ženskou Congregatio Jesu.


== Dejiny ==
Spoločnosť Ježišovu založil Ignác z Loyoly v roku 1534. Bol prvým hlavným predstaveným rehole, ktorý sa nazýva generál. Rehoľu  ústne schválil pápež Pavol III. 3. septembra 1539 a cirkevnoprávne ju potvrdil bulou Regimini militantis Ecclesiae dňa 27. septembra 1540. Spoločnosť Ježišova bola v rokoch 1773 – 1814 po vonkajšom nátlaku (dočasne) zrušená.


== Chronológia dejín rehole na Slovensku ==


=== 1491 - 1700 ===
1491 – narodenie Ignáca z Loyoly
1534 – 15. august – sľuby siedmich spoločníkov: Ignác z Loyoly (Bask), Peter Faber (Francúz), František Xaverský (Navarra), Alfonzo Salmeron, Jakub Lainéz a Nicolás de Bobadilla (Španieli) a Simão Rodrigues (Portugalčan)
1540 – pápež Pavol III. cirkevnoprávne potvrdil Spoločnosť Ježišovu bulou Regimini militantis Ecclesiae
1542 – Nicolás de Bobadilla prichádza do Viedne
1551 – založenie kolégia vo Viedni, na ktorom študovali aj Uhri (Slováci)
1552 – založenie kolégia v Ríme, ktoré malo slúžiť aj pre Uhorsko
1553 – ostrihomský arcibiskup Mikuláš Oláh sa prvý raz stretáva s jezuitmi
1556 – 31. júl – smrť Ignáca z Loyoly
1561 – 1. januára - Ferdinand I. vydáva zakladajúcu listinu trnavského kolégia SJ
1561 – 23. apríl – príchod jezuitov do Trnavy
1567 – 15. september – zánik kolégia a odchod jezuitov z mesta (požiar a morová epidémia)
1586 – 27. jún - prevzatie Turčianskej prepozitúry jezuitmi (donačnú listinu vydal cisár Rudolf II.). Založenie kolégia v Kláštore pod Znievom.
1598 – nové kolégium v Šali
1604 – 21. február – príchod jezuitov do Košíc
1605 – jezuiti boli z Kláštora pod Znievom a zo Šale vyhnaní
1608 – príchod jezuitov na pozvanie arcibiskupa Františka Forgáča do Bratislavy
1609 – činnosť tlačiarne F. Forgáča v Bratislave, v ktorej pracujú aj jezuiti
1615 – 2. júl – založenie kolégia v Humennom grófom Jurajom Drugetom
1615 – druhé založenie kolégia v Trnave
1619 – vyhnanie jezuitov z Uhorska (povstanie Gabriela Betlena)
1619 – 7. september – smrť 3 košických mučeníkov (sv. Marek Križin, sv. Štefan Pongrác sv. Melichor Grodecký)
1622 – založenie jezuitskej misie na Spišskom Hrade
1625 – príchod jezuitov do Komárna
1626 – 11. september zakladajúca listina kolégia pri Dóme sv. Martina (dnes Rímskokatolícka cyrilometodská bohoslovecká fakulta Univerzity Komenského v Bratislave)
1629 – návrat jezuitov do Humenného (smrť Gabriela Betlena)
1631 – 12. november – usadenie v Košiciach
1635 – 12. máj - založenie Trnavskej univerzity (poštátnenie univerzity v roku 1769)
1640 – 31. august - premiestnenie jezuitského kolégia z Humenného do Užhorodu
1645 – usadenie jezuitov na Skalke pri Trenčíne
1646 – otvorená tlačiareň v Trnave (do roku 1777)
1646 – 2. december – príchod jezuitov do Trenčína
1647 – školská činnosť na Spišskej Kapitule (založenie rezidencie 2. októbra 1948)
1648 – 1. máj – príchod jezuitov do Banskej Bystrice
1649 – otvorenie jezuitského gymnázia v Trenčíne
1649 – 19. november – príchod jezuitov do Banskej Štiavnice
1652 – príchod do Španej Doliny
1654 – založenie kolégia v Košiciach
1655 – otvorenie noviciátu Spoločnosti Ježišovej v Trenčíne
1657 – 26. február - založenie Košickej univerzity
1660 – 31. júl - príchod jezuitov do Skalice
1665 – 20. august – príchod jezuitov do Leopoldova (dnes väznica)
1671 – príchod jezuitov do Levoče (jezuiti prebrali kostol a dom po minoritoch)
1673 – 8. marec – príchod jezuitov do Prešova (18. marca otvárajú školu)
1686 – založenie rezidencie v Žiline (1691 otvárajú školu)


=== 1700 - 1900 ===
1701 – zriadenie rezidencie v Rožňave
1712 – 22. október zriadenie kolégia v Bratislave
1716 – otvorená tlačiareň v Košiciach (do roku 1774)
1729 – príchod jezuitov do Liptovského sv. Mikuláša
1750 – zriadenie gymnázia v Banskej Štiavnici
1753 – 1. január – príchod jezuitov do Pezinka (v novembri už učia)
1755 – zriadenie gymnázia v Rožňave
1773 – 21. júl – Spoločnosť Ježišova bola na nátlak európskych panovníkov pápežom Klementom XIV. zrušená všade, kde sa čítal pápežský dokument (breve – list Dominus ac Redemptor). Proti promulgácii sa kategoricky postavili dvaja európski monarchovia, pruský kráľ Fridrich II. Veľký a ruská cárovná Katarína II.
1780 – 2. február – otvorenie noviciátu v Polocku (Ruská ríša)
1783 – ústne schválenie Spoločnosti Ježišovej v Rusku Piom VI.
1801 – 7. marec – Pius VII. listom Catholicae fidei potvrdil rehoľu vo Všeruskej ríši
1814 – 7. august – Spoločnosť Ježišova obnovená pápežom Piom VII. 7. augusta 1814 bulou Sollicitudo omnium Ecclesiarum.
1820 – 25. marec – cár Alexander I. vyhostil jezuitov z Všeruskej ríše
1843 – zriadenie Rakúsko-Haličskej provincie Spoločnosti
1846 – 21. jún – ustanovenie Rakúskej provincie
1853 – 22. máj – založenie kolégia v Trnave (aj noviciát)
1864 – otvorenie kolégia v Bratislave
1871 – 3. máj – zriadená Rakúsko-uhorská provincia


=== 1900 - súčasnosť ===
1909 – 15. august – zriadená Uhorská provincia
1919 – 8. december – zriadená Česko-Slovenská viceprovincia
1922 – 7. august – zriadený dom v Ružomberku
1929 – 16. august – zriadená Česko-Slovenská provincia
1931 – 2. február – ustanovenie závislej Slovenskej viceprovincie (Táto „závislosť“ predstavovala iba právny pojem)
1938 – 23. august – ustanovenie nezávislej Slovenskej viceprovincie (provinciálom sa stáva Rudolf Mikuš)
1938 – zriadený dom v Spišskej Novej Vsi
1938 – 1. september – otvorenie gymnázia v Bratislave
1939 – spišský biskup Ján Vojtaššák dáva vedenie Malého seminára v Levoči jezuitom
1939 – 27. september – zriadený dom v Piešťanoch
1940 – prevzatie biskupského gymnázia v Levoči
1942 – 5. október – otvorenie Teologického inštitútu v Banskej Bystrici
1950 – zásah proti reholiam v Česko-Slovensku
1965 – generál Pedro Arrupe dáva podnety na nové orientácie Spoločnosti v duchu Druhého vatikánskeho koncilu. Spoločnosť dostala za úlohu čeliť ateizmu.
1969 – I. tajná návšteva Pedra Arrupeho na Slovensku
1983 – 13. september – nový generálny predstavený Peter-Hans Kolvenbach
1990 – vrátenie odňatých domov z roku 1950; začína sa organizovať život v Bratislavskej, Trnavskej, Piešťanskej, Ružomberskej a Košickej komunite.
1993 – 10. januára otvorený exercičný dom v Prešove
1994 – otvorený dom v Ivanke pri Dunaji
1995 – 7. september svätorečenie košických mučeníkov pápežom Jánom Pavlom II. v Košiciach a druhá návšteva generála
2001 – presťahovanie noviciátu z Trnavy do Ružomberka a tretia návšteva generála
2013 – 13. marec prvýkrát v histórii bol zvolený jezuitský pápež, František
2013 – 3. september zomrel Peter Bujko SJ, provinciál Spoločnosti Ježišovej na Slovensku


== Charakteristika ==
Vnútornú charakteristiku jezuitov najviac ovplyvňuje Ignácova kniha duchovných cvičení, exercicií. Z nej vychádzajú stanovy rádu. Pôsobnosť jezuitov je kdekoľvek kde ich pošle pápež, ktorému venujú svoj osobitný štvrtý sľub poslušnosti, ktorý pridávajú k zvyčajným trom rehoľným sľubom (chudoby, čistoty a poslušnosti). Najvyšším predstaviteľom rádu je generál, ktorý sa volí doživotne a sídli v Ríme.
Proces prijímania kandidátov začína dvojročným noviciátom, po ktorom novic skladá tri rehoľné sľuby. Definitívne prijatie nastáva po najmenej desiatich rokoch v ráde a po treťom skúšobnom roku. Generálny predstavený dovoľuje väčšine členov zložiť štvrtý sľub (poslušnosť pápežovi).
Vzhľadom na charakter činnosti Spoločnosti Ježišovej sa jej členovia necítia byť viazaní povinnosťou spoločnej modlitby v chóre.


== Jezuiti na Slovensku ==

Jezuiti pôsobia v 8 domoch:

Bratislava
Provincialát Spoločnosti Ježišovej na Slovensku, kde sídli slovenský provinciál, ktorým je od 11. mája 2014 P. Rudolf Uher SJ.Úrad prebral od P. Petra Bujka SJ., ktorý zomrel vo veku 45 rokov 3. septembra 2013.Redakcie časopisov: POSOL, Viera a Život, Jezuiti dnesSpravovanie Teologickej fakulty Trnavskej univerzityŠkolastikát Spoločnosti Ježišovej, kde mladí jezuiti sa pripravujú na svoje poslanie
Ivanka pri Dunaji
Duchovné centrum "Loyola"Komunita seniorov, kde sú starší kňazi a bratia ale aj jezuitskí dobrovoľníci
Trnava
Vydavateľstvo Dobrá kniha, ktorá sa snaží tlačovým apoštolátom ovplyvňovať veriacichjezuiti v tomto meste sú poverení pastoráciou vysokoškolákov
Piešťany
Exercičný dom Spoločnosti Ježišovej, kde sa dávajú duchovné cvičenia sv. Ignáca
Ružomberok
Noviciát Spoločnosti Ježišovej, kde sa mladí ľudia pripravujú na vstup do Spoločnosti JežišovejJezuiti vypomáhajú v pastorácii vysokoškolákov
Prešov
Exercičný dom sv. Ignáca dom, kde sa dávajú duchovné cvičenia sv. Ignáca
Košice
Internát pre Gymnázium Tomáša AkvinskéhoCentrum Východ-Západ – prepájanie spirituality východu a západu.


== Významné osobnosti ==


=== Generálni predstavení ===
Ignác z Loyoly (1541 – 1556)
Diego Laínez (1558 – 1565)
František Borgia (1565 – 1572)
Everard Mercurian (1573 – 1580)
Claudius Aquaviva (1581 – 1615)
Mutio Vitelleschi (1615 – 1645)
Vincent Carafa (1646 – 1649)
František Piccolomini (1649 – 1651)
Luigi Gottifredi (1652 – 1652)
Goswin Nickel (1652 – 1664)
Gian Paolo Oliva (1664 – 1681)
Charles de Noyelle (1682 – 1686)
Thyrsus González (1687 – 1705)
Michelangelo Tamburini (1706 – 1730)
Franz Retz (1730 – 1750)
Ignác Visconti (1751 – 1755)
Luigi Centurioni (1755 – 1757)
Lorenzo Ricci (1758 – 1775) (1773 bola Spoločnosť Ježišova zrušená)
Tadeusz Brzozowski (1814 – 1820) (1814 bola Spoločnosť Ježišova obnovená)
Alojz Fortis (1820 – 1829)
Joannes Philippus Roothaan (1829 – 1853)
Pierre Jean Beckx (1853 – 1887)
Anton Mária Anderledy (1887 – 1892)
Louis Martin (1892 – 1901)
Franz Xaver Wernz (1906 – 1914)
Wladimir Ledóchowski (1915 – 1942)
Jean Baptiste Janssens (1946 – 1964)
Pedro Arrupe (1965 – 1983)
Peter-Hans Kolvenbach (3. september 1983 – 18. január 2008)
Adolpho Nicolás (19. január 2008 – )


=== Svätí a blahoslavení ===
K 1. januáru 2003 mala Spoločnosť Ježišova vyhlásených 48 svätých (34 mučeníkov a 14 vyznávačov) a 148 blahoslavených (139 mučeníkov a 9 vyznávačov).

sv. Ignác z Loyoly – zakladateľ rehole
sv. František Xaverský – misionár v Indii
sv. Peter Fáber – duchovný vodca
sv. Peter Kanízius – napísal prvý katechizmus
sv. Andrej Bobola – poľský mučeník
sv. Alojz Gonzága – patrón študentov
Peter Claver – misionár v Amerike
Edmund Campion – mučeník v Anglicku
Štefan Pongrác a Marek Križin – Svätí košickí mučeníci


=== Vo svete ===
Alfred Delp – zavraždený počas II. svetovej vojny
Baltasar Gracián – filozof, spisovateľ
Anthony de Mello – indický jezuita, známy svojimi netradičnými meditáciami (tzv. Sadhana – Cesta k Bohu).
Jozef Ratzinger mal voči týmto meditáciám výhrady
Ferdinand Perier – arcibiskup Kalkatský
Matteo Ricci – misionár v Číne
Karl Rahner – teológ
Tomáš Špidlík – teológ, kardinál
Pierre Teilhard de Chardin – filozof a paleontológ
František - rodným menom Jorge Mario Bergoglio, do svojej voľby za pápeža arcibiskup v Buenos Aires


=== Na Slovensku ===
Ján Babjak – arcibiskup žijúci v Prešove
Peter Dubovský – biskup
Juraj Dolinský – historik, dekan teologickej fakulty Trnavskej univerzity v Trnave
Michal Fedor - gréckokatolícky kňaz, historik, zakladateľ  Centra spirituality Východ - Západ Michala Lacka SJ v Košiciach
Maximilián Hell – astronóm, matematik, fyzik
Pavol Hnilica – biskup
Vendelín Javorka – kňaz, misionár, prvý rektor Russica
Dominik Kaľata – biskup
Ján Chryzostom Korec – kardinál a nitriansky biskup
Michal Kumorovitz – kňaz, teológ, fyzik
Michal Lacko - gréckokatolícky kňaz, historik, vysokoškolský profesor
Cyril Vasiľ – arcibiskup, sekretár Kongregácie pre východné cirkvi v Ríme
Ferdinand Takáč – kňaz, väzeň za vieru, prekladateľ, spisovateľ, autor chorvátsko - slovenského slovníka
Milan Lach – biskup


== Prenesený význam ==
Niekedy je možné sa stretnúť s preneseným slovným spojením „jezuita“ - čo znamená cieľavedomý, dobrý manipulátor, namyslený.


== Literatúra ==
"Jezuiti : Spoločnosť Ježišova (SJ)." In: Ján Babjak: Rehole a kongregácie na Slovensku. 1. vydanie. Trnava : Dobrá kniha, 1998, s. 65-69. ISBN 80-7141-183-3
"Tovaryšstvo Ježíšovo - jezuité." In: ŘEHOLNÍ ŽIVOT V ČESKÝCH ZEMÍCH : Řeholní řády a kongregace, sekulární instituty a společnosti apoštolského života v České republice. Kostelní Vydří : Karmelitánské nakladatelství, 1997. s. 83-86. ISBN 80-7192-222-6
CSONTOS, Ladislav (ed.): Jezuitské školstvo včera a dnes : Zborník z medzinárodnej vedeckej konferencie 12. októbra 2006 v Trnave. Trnava : Dobrá kniha pre Ústav dejín Trnavskej univerzity a pre Teologickú fakultu Trnavskej univerzity, 2006, 215 s. ISBN 80-7141-545-6


== Iné projekty ==

 Commons ponúka multimediálne súbory na tému Spoločnosť Ježišova


== Externé odkazy ==
Jezuiti - Spoločnosť Ježišova na Slovensku
The Jesuit Curia in Rome - The House of the Superior General – Spoločnosť Ježišova vo svete