revision: 7561303
title: United States Military Academy
url: https://sk.wikipedia.org/wiki/United_States_Military_Academy


---

United States Military Academy (doslovne Vojenská akadémia Spojených štátov, skratka USMA, hovorovo West Point) je vojenská akadémia vo West Pointe, časti mesta Highlands v americkom štáte New York. Vzdeláva sa tu väčšina nových dôstojníkov Armády Spojených štátov.S myšlienkou založiť dôstojnícku školu prišiel už George Washington v roku 1783, čo následne podporili aj ďalšie významné osobnosti ako Henry Knox, John Adams či Alexander Hamilton. Zákon o jej založení podpísal napokon tretí americký prezident Thomas Jefferson 16. marca 1802 a k otvoreniu prvej triedy, v ktorej bolo päť dôstojníkov a 10 kadetov, došlo 4. júla rovnakého roku.Areál akadémie stojí na mieste bývalej armádnej pevnosti Fort Clinton, vybudovanej v roku 1778 počas americkej vojny za nezávislosť generálom a fortifikačným inžinierom poľského pôvodu Tadeuszom Kościuszkom na západnom brehu rieky Hudson, približne 80 km severne od New Yorku. Briti West Point nikdy nedobyli a dnes ide o najstaršie nepretržite obsadené vojenské stanovište v USA.Celý centrálny kampus je od roku 1960 národnou historickou pamiatkou (National Historic Landmark, obdoba slovenskej NKP) a pozostáva z mnohých historických budov a ďalších objektov. Väčšina budov v normanskom štýle kampusu je postavená zo sivej a čiernej žuly. Areál je obľúbenou turistickou destináciou s návštevníckym centrom a najstarším múzeom v Armáde Spojených štátov.
Škola patrí medzi prestížne univerzity v USA, absolventi získavajú bakalársky titul a v armáde hodnosť nadporučíka. Po skončení školy sú povinní absolvovať najmenej päť rokov aktívnej služby a potom minimálne tri roky v zálohe.Od roku 1975 legislatíva umožňuje prihlásiť sa na akadémiu aj ženám. Mimo matematiky a technických disciplín sa do študijných osnov dostali tiež humanitné a spoločenské vedy, samozrejmosťou je vojenská disciplína a telesný výcvik.Mottom školy je „Povinnosť, česť, vlasť“ („Duty, Honor, Country“).


== Niektorí známi absolventi ==
James Adamson, americký vojak a astronaut
Buzz Aldrin, americký vojenský pilot a astronaut, 2. človek na Mesiaci
Lloyd Austin, americký generál, 28. minister obrany USA
Frank Borman, americký kozmonaut z projektov Gemini a Apollo
Omar Bradley, americký generál
Michael Collins, americký pilot a astronaut z projektov Gemini a Apollo
George Armstrong Custer, generál armády Únie v americkej občianskej vojne
Jefferson Davis, prezident Konfederovaných štátov amerických
Dwight D. Eisenhower, americký generál a 34. prezident USA
Ulysses S. Grant, generál armády Únie počas americkej občianskej vojny a 18. prezident USA
Leslie Richard Groves, americký generál, šéf výstavby budovy Pentagonu a vedúci Projektu Manhattan
Robert Edward Lee, generál armády Konfederácie počas americkej občianskej vojny
Douglas MacArthur, generál armády USA počas druhej svetovej vojny v Pacifiku
George S. Patton, generál armády USA počas druhej svetovej vojny v Európe
John Pershing, generál armády USA počas prvej svetovej vojny, veliteľ expedičného zboru v Európe
Donald Peterson, bývalý americký dôstojník a kozmonaut z programu MOL a letov s raketoplánmi
Francisco Rubio, podplukovník armády USA, pilot, letecký chirurg a astronaut NASA
David Scott, americký vojenský letec a astronaut
William Tecumseh Sherman, generál armády Únie počas americkej občianskej vojny
Anastasio Somoza Debayle, prezident Nikaraguy v rokoch 1967 až 1972 a 1974 až 1979
Joseph Warren Stilwell, americký generál, účastník prvej aj druhej svetovej vojny
William Westmoreland, americký generál
Douglas Wheelock, americký armádny dôstojník a kozmonaut
Edward Higgins White, prvý americký astronaut, ktorý uskutočnil výstup do otvoreného vesmíru
Alfred Worden, americký vojenský letec a kozmonaut z projektu Apollo


== Referencie ==


== Iné projekty ==

 Commons ponúka multimediálne súbory na tému United States Military Academy


== Externé odkazy ==
Oficiálny web


== Zdroj ==
Tento článok je čiastočný alebo úplný preklad článkov Vojenská akademie Spojených států amerických na českej Wikipédii a United States Military Academy na anglickej Wikipédii.