revision: 7472765
title: Demetrius Vikelas
url: https://sk.wikipedia.org/wiki/Demetrius_Vikelas


---

Demetrius Vikelas, iný prepis Bikelas (* 15. február 1835, Ermupoli, Grécko – † 20. júl 1908, Atény) bol grécky obchodník, spisovateľ a prvý predseda Medzinárodného olympijského výboru (MOV) v rokoch 1894 až 1896.
Demetrius Vikelas sa narodil v meste Ermoupoli na gréckom ostrove Syros. Ako dieťa bol často chorý a následkom toho sa mu nedostalo dobrého vzdelania. Ako sedemnásťročný odišiel do Londýna pracovať pre svojho strýka, pôvodne ako účtovník, neskôr ako jeho spoločník. V Londýne sa zoznámil a spriatelil s Charilaosom Trikoupisom, neskorším predsedom vlády Grécka.
Demetrius Vikelas zastupoval Celogrécky gymnastický klub na kongrese zvolanom de Coubertinom do Paríža v roku 1894, pri ktorom bolo založené moderné olympijské hnutie.
Pôvodná Coubertinova myšlienka bola zorganizovať prvé olympijské hry v roku 1900 v Paríži, ale Demetrius ho presvedčil, rovnako ako aj novosformovaný Medzinárodný olympijský výbor, aby sa Hry konali v Aténach. Keďže pravidlá MOV v tom čase vyžadovali, aby bol predseda MOV z hostiteľskej krajiny Hier, Demetrius Vikelas sa stal prvým predsedom MOV.Po prvej, úspešnej Olympiáde Demetrius prestal pracovať pre MOV a venoval sa literatúre a obchodu. Jeho literárne dielo znamenalo medzník vo vývoji novogréckej prózy a bolo začiatkom rozvoja novogréckej poviedky.Zomrel v Aténach vo veku 73 rokov.


== Referencie ==


== Externé odkazy ==
Biografia na olympic.org