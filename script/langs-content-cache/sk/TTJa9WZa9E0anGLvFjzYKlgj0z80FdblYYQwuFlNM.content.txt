revision: 7386197
title: "\u010Cchang-e 2"
url: https://sk.wikipedia.org/wiki/%C4%8Cchang-e_2


---

Čchang-e 2 (po anglicky Chang'e 2) je druhá čínska kozmická sonda určená na výskum Mesiaca a zároveň prvá čínska medziplanetárna sonda.
Sonda je súčasťou prvej fázy čínskeho kozmického výskumu Mesiaca (všeobecne nazývaného program Čchang-e), ktorá zahŕňa podrobný výskum Mesiaca z jeho obežnej dráhy. Z technologického hľadiska je táto sonda podobná svojej predchodkyni Čchang-e i chao, obsahuje aj podobné vedecké vybavenie, na rozdiel od nej má však viacero vylepšení, napr. výkonnejšiu CCD kameru na snímkovanie Mesiaca. Celková hmotnosť sondy je 2 480 kg.
Sonda odštartovala 1. októbra 2010 o 11:00 UTC z kozmodrómu Si-čchang pomocou nosnej rakety Čchang-čeng 3C. Pri tomto štarte bola na rozdiel od Čchang-e i chao použitá výkonnejšia nosná raketa, aby mohlo k prechodu na translunárnu dráhu dôjsť skôr. Počiatočná geocentrická parkovacia dráha tak dosahoval približné parametre 200 x 380 000 km. Doba preletu k Mesiacu tak bola skrátená na 5 dní oproti 12 dňom pri Čchang-e i chao. Čchang-e er chao tak bola na selenocentrickú dráhu navedená už 6. októbra 2010. 9. októbra bola sonda navedená na približne kruhovú pracovnú dráhu vo výške 100 km, 26. októbra bolo pericyntium tejto dráhy znížené na 15 km a sonda naplno spustila vedecký výskum Mesiaca, pričom robila snímky povrchu s rozlíšením takmer 1 meter/pixel. 
9. júna 2011 sonda ukončila blízky výskum Mesiaca a po zážihu korekčného motora sa odpútala z jeho obežnej dráhy a prešla na barycentrickú dráhu mieriacu do libračného bodu L2. Stala sa tak historicky prvou sondou, ktorá takýto priamy prechod zo selenocentrickej dráhy do libračného bodu L2 uskutočnila a tiež v tom čase najvzdialenejšou čínskou sondou. V tomto bode sonda pokračovala vo výskume medziplanetárneho priestoru. Po manévri 15. apríla 2012 sonda oblasť tohto bodu opustila a ako prvá čínska sonda prešla na medziplanetárnu dráhu, ktorá ju naviedla k stretnutiu s planétkou 4179 Toutatis. Okolo nej sonda preletela v tesnej blízkosti (menej ako 3,2 km) 13. decembra 2012, pričom získala viacero kvalitných snímok tejto planétky.


== Externé odkazy ==

Chang'e 2