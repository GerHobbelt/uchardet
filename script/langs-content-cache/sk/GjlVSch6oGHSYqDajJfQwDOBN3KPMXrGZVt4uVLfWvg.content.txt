revision: 6816139
title: "Ve\u013Ek\xFD slovn\xEDk cudz\xEDch slov"
url: https://sk.wikipedia.org/wiki/Ve%C4%BEk%C3%BD_slovn%C3%ADk_cudz%C3%ADch_slov


---

Veľký slovník cudzích slov je slovník cudzích slov od autorov Samo Šaling, Mária Ivanová-Šalingová a Zuzana Maníková (rod. Šalingová), ktorý vychádza vo vydavateľstve SAMO od roku 1997 (1. vydanie 1997, 2. revidované a doplnené vydanie 2000, 3. revidované a doplnené vydanie 2003, 4. revidované a doplnené vydanie 2006, 5. revidované a doplnené vydanie 2008).


== Vznik ==
Veľký slovník cudzích slov je rozšírenou a značne upravenou podobou Slovníka cudzích slov A/Z (vydania: 1979, 1983. 1990). 
Veľký slovník cudzích slov vznikol excerpciou vyše štvrť milióna excerpčných lístkov (to sa týka už prvého vydania) obsahujúcich slová z jazykových prejavov z najrozmanitejších oblastí, dennej tlače, odborných časopisov, krásnej a odbornej literatúry, príručiek, monografií aj lexikografických diel. Autori sledovali aj hovorené prejavy, živú reč, a masmédiá.


== Charakteristika ==
Piate vydanie obsahuje vyše 73 500 heslových jednotiek na 1184 stranách, druhé vydanie obsahovalo okolo 65 000 slov na 1328 stranách. Podľa názoru autorov ide o najväčší slovník cudzích slov v celej slovanskej literatúre. 
Charakteristické pre slovník je, že obsahuje veľa odborných, a to najmä prírodovedných a technických, termínov. Obsahuje aj hovorové a slangové a zriedkavo aj nárečové slová. Citátové slová, výrazy, zvraty a citáty sa uvádzajú v minimálnej miere.


== Autori ==
Ing. Samo Šaling (nar. 1923) je okrem iného spoluautorom veľkého Stavebníckeho náučného slovníka (1961-1969), Česko-slovenského technického slovníka (1969), Poľsko-slovenského technického slovníka (1971) a Španielsko-slovenského a slovensko-španielskeho technického slovníka (1971). V 70. a 80. rokoch mal z politických dôvodov zákaz publikovať a nesmel byť ani uvedený ako spoluautor Slovníka cudzích slov A/Z.
PhDr. Mária Ivanová-Šalingová, CSc., rodená Ivanová (nar. 1923), je významná slovenská jazykovedkyňa, do dôchodku pracovníčka JÚ ĽŠ SAV; autorka resp. spoluautorka viacerých slovníkov cudzích slov a okrem iného spoluautorka Peciarovho Slovníka slovenského jazyka zo 60. rokov a veľkého Česko-slovenského slovníka (1979).
Ing. arch. Zuzana Maníková, rodená Šalingová (nar. 1950), je architektka, ktorá pracovala najprv na Pamiatkovej správe v Rožňave a od revolúcie má s manželom (Mikulášom Maníkom, ktorý je vlastníkom vydavateľstva SAMO) vlastný ateliér; je aj spoluautorkou publikácie ABC meracích jednotiek (1980).


== Zdroje ==
 VYDAVATEĽSTVO SAMO- Veľký slovník cudzích slov [online].    vydavatelstvosamo.sk, [cit. 2016-09-20].    Dostupné online.      
ŠALING, Samo; IVANOVÁ-ŠALINGOVÁ, Mária; MANÍKOVÁ, Zuzana. Veľký slovník cudzích slov.  2. revid. a dopl. vyd.  Bratislava-Veľký Šariš : SAMO, 2000.       ISBN 80-967524-6-4.   S. 4-8.  
BUZÁSSYOVÁ, K.. Lexikálny význam a spájateľnosť pomenovaní inaugurácia, inauguračný.  Kultúra slova,  1997, roč. 31, čís. 5, s. 261-367.  Dostupné online [cit. 2016-09-20].       s. 261
DVONČ, Ladislav. Slovenskí jazykovedci - IVANOVÁ-ŠALINGOVÁ, rod. IVANOVÁ – 1925-1975 [online].    JÚ ĽŠ SAV, [cit. 2016-09-20].    Dostupné online.      
 ZUZANA MANÍKOVÁ A MIKULÁŠ MANÍK: 40 ROKOV ARCHITEKTÚRY [online].    Šarišská galéria v Prešove, 2015, [cit. 2016-09-20].    Dostupné online.      
 Slovenská knižnica – Portál ku katalógom a zbierkam slovenských knižníc [online].    chamo.kis3g.sk, [cit. 2016-09-20].    Dostupné online.      
 Výpis z obchodného registra SR - SAMO-AAMM, s.r.o. [online].    orsr.sk, [cit. 2016-09-20].    Dostupné online.      
 ŽIVNOSTENSKÝ REGISTER SLOVENSKEJ REPUBLIKY – Ing. arch. Mikuláš Maník – VYDAVATEĽSTVO SAMO-AAMM [online].    zrsr.sk, [cit. 2016-09-20].    Dostupné online.      


== Bibliografický odkaz ==
ŠALING, Samo; IVANOVÁ-ŠALINGOVÁ, Mária; MANÍKOVÁ, Zuzana. Veľký slovník cudzích slov.    Veľký Šariš : SAMO-AAMM, 1997. 1310 s.      ISBN 80-967524-0-5.     
ŠALING, Samo; IVANOVÁ-ŠALINGOVÁ, Mária; MANÍKOVÁ, Zuzana. Veľký slovník cudzích slov.  2. rev. a dopl. vyd.  Veľký Šariš : SAMO-AAMM, 2000. 1328 s.      ISBN 80-967524-6-4.     
ŠALING, Samo; IVANOVÁ-ŠALINGOVÁ, Mária; MANÍKOVÁ, Zuzana. Veľký slovník cudzích slov.  3. revid. a dopl. vyd.  Bratislava – Prešov : SAMO-AAMM, 2003. 1375 s.      ISBN 80-89123-02-3.     
ŠALING, Samo; IVANOVÁ-ŠALINGOVÁ, Mária; MANÍKOVÁ, Zuzana. Veľký slovník cudzích slov.  4. revid. a dopl. vyd.  Bratislava ; Prešov : Samo, 2006. 1391 s.      ISBN 80-89123-05-8.     
ŠALING, Samo; IVANOVÁ-ŠALINGOVÁ, Mária; MANÍKOVÁ, Zuzana. Veľký slovník cudzích slov.  5. revid. a dopl. vyd.  Bratislava – Prešov : Samo, 2008. 1184 s.      ISBN 978-80-89123-07-0.