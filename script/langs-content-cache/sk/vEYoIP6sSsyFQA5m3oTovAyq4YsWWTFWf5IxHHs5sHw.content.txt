revision: 7526233
title: Rosina
url: https://sk.wikipedia.org/wiki/Rosina


---

Rosina je obec na Slovensku v okrese Žilina.


== Poloha ==
Obec je situovaná vo východnej časti Žilinskej kotliny, podcelku Žilinská pahorkatina, v údolí potoka Rosinka, asi 4 km JV od centra mesta Žilina. Stred obce má nadmorskú výšku 400 m n. m.. Chotár obce sa nachádza v mierne zvlnenej pahorkatinnej krajine a je poľnohospodársky využívaný.
V katastri obce sa nachádzajú stovky ovocných stromov vysadených približne v rokoch 1958 až 1960, ktoré tvoria jednu z posledných zachovaných krajinných výsadieb v okolí Žiliny. V súčasnosti sú čoraz viac ohrozované rozširujúcou sa výstavbou.
Západne od obce sa nachádza odkalisko popolčeka zo spaľovania uhlia v teplárni prevádzkovanej spoločnosťou Žilinská teplárenská, a.s. Odkalisko bolo otvorené v roku 1985. Štúdia vyhotovená Štátnym geologickým ústavom Dionýza Štúra dokázala zvýšené hodnoty kadmia, bária, arzénu, ortuti a rádioaktivity. V budúcnosti je plánované jeho uzavretie a rekultivácia. 


== Dejiny ==
Najstaršie dôkazy osídlenia chotára dnešnej obce pochádzajú už z praveku. V potoku bol objavený okrúhly kameň s vyvŕtaným otvorom, o niečo mladšie boli poškodené bronzové nástroje (zrejme pripravené na roztavenie), objavené na súkromnom pozemku. Na Lipovci nad kostolom bolo objavené popolnicové pohrebisko ľudu lužickej kultúry z bronzovej doby.Nepotvrdené informácie datujú existenciu obce už do roku 1135, kedy mala mať tunajšia osada už 16 obydlí. O dekádu neskôr legenda spomína kňaza, ktorý tu medzi pohanmi šíril kresťanstvo. Jeho milá (Rosina) ani malý syn sa nedočkali jeho návratu z vojenských výprav a tak, keď sa vrátil, stal sa pustovníkom. Na pamiatku svojej lásky si zmenil meno na Rosin (Rosinaj). Ďalšia nepodložená správa z publikácie Lietava spomína existenciu osady Rosina v roku 1208.
Dôveryhodná písomná zmienka o osade villa Rozyna pochádza až z roku 1341 a následne sa spomína dedičný richtár Walter. Už v roku 1400 bola obec farnosťou, hoci najstarší písomný farský záznam je z roku 1514. Koncom 16. storočia mala Rozzina 28 domov, v roku 1828 už 63 domov a 684 obyvateľov. Prvý drevený kostol, ktorý zrejme nahradil kaplnku, si občania postavili až v roku 1645. V rokoch 1685 až 1773 patrila obec jezuitskému rádu v Žiline, ktorého členovia tu istý čas bývali a pričinili sa o výstavbu Kaplnky svätého Jozefa na Lipovci, ktorá je najstaršou zachovanou pamiatkou v obci. V roku 1779 bol postavený rímskokatolícky Kostol sv. Kataríny Alexandrijskej, Kaplnka Sedembolestnej Panny Márie na dolnom konci bola postavená v roku 1903. Po zrušení jezuitskej rehole patrila obec až do roku 1848 strečnianskemu panstvu.
V rokoch 1932 – 1964 fungovalo v obci divadlo, prevádzka kina pretrvala do konca 80. rokov. V roku 1953 bolo v obci založené JRD, ktoré bolo s 11. „dvormi“ najväčšie v žilinskom okrese. Kultúrny dom, ktorý si obyvatelia vybudovali svojpomocne, bol otvorený v roku 1985, kedy však už bola obec mestskou časťou Žiliny. K opätovnému osamostatneniu došlo v roku 1990 a pre svoju geografickú blízkosť k mestu sa postupne stala vyhľadávaným miestom výstavby rodinných domov pre obyvateľov žilinských sídlisk. Z Rosiny sa postupne vytvára určitý suburb mesta a prakticky sa spája s mestskou časťou Rosinky.


=== Pamiatky ===
Kaplnka svätého Jozefa na Lipovci z roku 1730
Rímskokatolícky Kostol sv. Kataríny Alexandrijskej z roku 1779
Socha sv. Jána Nepomuckého z roku 1796  na barokovo zdobenom pilieri z rokov okolo 1760  - obe národná kultúrna pamiatka
Morová kaplnka z 2. polovice 18. storočia
Kaplnka Sedembolestnej Panny Márie z roku 1903


== Občianska vybavenosť ==
V obci sú vybudované všetky inžinierske siete (elektrická energia, voda, zemný plyn i kanalizácia), obecný rozhlas, verejné osvetlenie aj obecná stránka s online údajmi z miestnej meteorologickej stanice. Občania aj návštevníci obce majú k dispozícii kultúrny dom, materskú i základnú školu, telocvičňu, nákupné stredisko Jednota, potraviny Koruna, obchod s rozličným tovarom, penzión, pizzeriu, viacero pohostinstiev, poštu, ambulanciu lekára pre deti aj dospelých, zubného lekára či viacero kaderníctiev a kvetinárstvo. Na dolnom konci obce sa nachádza viacero futbalových ihrísk, medzi nimi aj ihrisko, kde prebiehajú súťažné zápasy OŠK Rosina a ihrisko s umelým trávnikom. V areáli ZŠ s MŠ sa nachádza detské ihrisko, futbalové ihrisko, bežecký ovál, skatepark, hokejbalové ihrisko a ihrisko na plážový volejbal. V oddychovej zóne Skotňa sa nachádza detské a  workoutové ihrisko. Spojenie s mestom zabezpečujú prímestské linky SAD Žilina.


== Doprava ==
Obec je spojená so Žilinou cestou III. triedy, ktorá cez Višňové a Turie pokračuje do Rajeckej doliny. Dopravu obyvateľov s mestom zabezpečuje autobusovými spojmi SAD Žilina. V severnej časti obce, medzi obcou Rosina a mestskou časťou Rosinky je plánovaná výstavba 4-prúdovej komunikácie "IV.okružná", preložky cesty I/64, ktorá bude spájať diaľničný privádzač pri mestskej časti Bytčica s cestou I/18 pri mestskej časti Rosinky. Južným cípom katastrálneho územia obce bude prechádzať úsek diaľnice D1 Lietavská Lúčka - Višňové - Dubná skala, na ktorej sa nachádza tunel Višňové. V budúcnosti bude obec zahrnutá do Integrovaného dopravného systému Žilinského samosprávneho kraja.


== Obyvateľstvo ==
K 20. 8. 2014 žilo v obci 3149 obyvateľov., k 10. 7. 2018 už 3270 obyvateľov. a k 10.6.2022 už 3343 obyvateľov


=== Starostovia obce od r. 1990 ===
1990 – 2005: Jaroslav Zábojník
2006 – 2010: Pavol Cíba
2011 – 2014: Jaroslav Zábojník
2014 – súč.: Ing. Jozef MachynaVo voľbách do orgánov samosprávy obcí v roku 2018 obhájil svoj mandát Ing. Jozef Machyna s počtom hlasov 1091 z celkových 1679 zúčastnených voličov (65,84 %).
Vo voľbách do orgánov samosprávy obcí v roku 2022 obhájil svoj mandát Ing. Jozef Machyna s počtom hlasov 1015 z celkových 1716 zúčastnených voličov (59,95 %).


== Rozvoj obce ==
V rokoch 2013 – 2014 prebiehala výstavba novej materskej školy so 7 triedami a kapacitou 146 detí v priestore pri školskom ihrisku.


=== 2014 - 2018 ===
V roku 2015 prebiehali práce na zateplení piatich pavilónov základnej školy. Na zvýšenie bezpečnosti cestnej prevádzky bola v novembri 2015 spustená svetelná signalizácia na ceste III. triedy medzi základnou a materskou školou.

Počas roka 2016 prebehla rekonštrukcia a modernizácia obecného rozhlasu, realizácia oddychovej zóny Skotňa v oblasti za kostolom, ktorá spočívala vo výstavbe sypaných chodníkov, výsadby stromov, krov, trvaliek a výstavby detského ihriska. Bolo vybudované oplotenie nového cintorína. Počas letných mesiacov roku 2016 prebiehalo zateplenie telocvične, výmena zvyšných okien, fasádne úpravy pavilónov a vybudovanie dažďovej kanalizácie na odvedenie vôd zo striech pavilónov základnej školy.
V roku 2017 prebehla rekonštrukcia knižnice v kultúrnom dome spočívajúca z rekonštrukcie priestorov, zakúpenia nových regálov a knižného fondu a rekonštrukcia zdravotného strediska a hasičskej zbrojnice. Rekonštrukčné práce spočívali v zateplení obvodového plášťa a strechy, vo výmene strešnej krytiny, okien a dverí, elektroinštalácie a v rekonštrukcii ústredného kúrenia. Na základe projektu bolo v obci osadené dopravné značenie na všetkých miestnych komunikáciach a značka "Zóna 40" na vjazdoch do obce , prebehla rekonštrukcia chodníkov na starom cintoríne, výstavba parkoviska pri cintoríne a výstavba skateparku v areáli školského ihriska. V septembri začala rekonštrukcia miestnej komunikácie v dĺžke 2 km, ktorá spočívala v asfaltovaní súvislého koberca a výstavbe jednostranného chodníka šírky 1,5 m.
V roku 2018 prebehla rekonštrukcia domu smútku, rekonštrukcia ulice Prostredná, nasvietenie prechodov pre chodcov, výstavba workout ihriska, dodanie záhradných kompostérov do každej domácnosti za účelom predchádzania vzniku biologicky rozložiteľných odpadov, nákup nového úžitkového vozidla Iveco pre obec, výstavba vodovodu a osvetlenia na novom cintoríne a začala rekonštrukcia kultúrneho domu. Obec získala dotáciu na udržiavacie práce v hasičskej zbrojnici, spočívajúce zo zlepšenia podmienok pre uskladnenie a údržbu hasičskej techniky.    


=== Prehľad investícií v obci ===
Výstavba novej materskej školy ✔
Zateplenie základnej školy a telocvične ✔
Rekonštrukcia a modernizácia obecného rozhlasu ✔
Výstavba oddychovej zóny s detským a workout ihriskom ✔
Rekonštrukcia hasičskej zbrojnice, zdravotného strediska, domu smútku, kultúrneho domu vrátane knižnice, chodníkov na cintoríne a výstavba parkoviska pri cintoríne ✔
Rekonštrukcia ulice Prostredná a hlavnej miestnej komunikácie, vrátane výstavby chodníka a nasvietenia priechodov pre chodcov ✔
Výstavba skateparku a dopravného ihriska ✔


=== 2018 - 2022 ===


=== Prehľad investícií v obci ===
Rekonštrukcia obecného úradu, interiéru, elektroinštalácie a zakúpenie nového inventáru v kultúrnom dome, rekonštrukcia interiéru hasičskej zbrojnice ✔
Vybudovanie multifunkčného ihriska, oplotenia a závlahy ihriska OŠK Rosina, rekonštrukcia ihriska s umelou trávou ✔
Rekonštrukcia vozovky ulíc Pusté, Ku družstvu a Na Hájik, Do Chmelína, Veľká Voda, Na Briežky, Stará, Farská ulička, vybudovanie parkovísk v blízkosti kultúrneho domu a ihriska, rekonštrukcia námestia pred kostolom ✔
Zakúpenie motorového vozidla Kia Ceed ✔
Rozšírenie verejného osvetlenia a rozhlasu do oblasti novej výstavby v lokalitách Skotňa, Závršie a Lipovec a rozšírenie kamerového systému ✔
V budúcnosti je v pláne vybudovanie obecného zberného dvora a kompostoviska a modernizácia verejného osvetlenia.


== Kultúra ==
V obci sa pravidelne konajú kultúrne akcie:
Vianočné trhy
Súťaž v hasičskom športe Memoriál Karola Škvarnu (spojený s vystúpeniami známych kapiel ako Heľenine oči či Arzén)
Stavanie mája
Jeseň na dedine
Fašiangový sprievod a zábava
Deň otcov a Deň matiek
Deň úcty k starším
Uvítanie detí do života


== Spolky a záujmové organizácie ==


=== Dobrovoľný hasičský zbor Rosina ===
V obci má dlhoročnú tradíciu miestny DHZ, ktorý v roku 2015 oslávil 120. výročie založenia. Zbor je vybavený najmodernejšou technikou. Dňa 13.2.2016 zbor obdržal nové hasičské vozidlo Iveco Daily a 13.11.2015 bol do užívania odovzdaný prívesný protipovodňový vozík, ktorého súčasťou je nasledovné vybavenie:
•    kalové čerpadlo, generátor elektrickej energie, prenosné osvetlenie, povodňové bariéry, elektrické kalové čerpadlo, plávajúce čerpadlo, set náradia


=== Ďalšie organizácie ===
Dobrovoľný hasičský zborSlovenský zväz záhradkárov – základná organizácia 
Stolnotenisový oddiel Rosina
OŠK Rosina
Jednota dôchodcov Slovenska
Miešaný spevácky zbor Sursum Corda


== Galéria ==

		
		
		
		
		
		
		
		
		
		
		
		
		
		


== Referencie ==


== Iné projekty ==

 Commons ponúka multimediálne súbory na tému Rosina


== Externé odkazy ==
Oficiálna stránka obce
Základná škola
ZO SZZ Záhradkárov
Letecký pohľad na obec