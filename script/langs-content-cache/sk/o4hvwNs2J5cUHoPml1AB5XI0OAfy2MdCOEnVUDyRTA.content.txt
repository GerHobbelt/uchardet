revision: 7555409
title: "Doma\u0161\xEDnsky meander"
url: https://sk.wikipedia.org/wiki/Doma%C5%A1%C3%ADnsky_meander


---

Domašínsky meander je riečny meander a prírodná pamiatka na rieke Váh v Malej Fatre. Je súčasťou Strečnianskeho priesmyku a ochranného pásma Národného parku Malá Fatra. Nachádza sa v Žilinskom kraji, v okrese Žilina a na katastrálnom území obce Strečno.


== Opis ==
Rieka Váh tu vytvára prielom a rozdeľuje Malú Fatru na geomorfologické podcelky Krivánska Fatra na pravom a Lúčanská Fatra na ľavom brehu. Vodný tok sa tu obtáča okolo nevýrazného lesnatého vrcholu Domašín (575 m n. m.). Nad meandrom stojí ruina Starhradu. Dĺžka tohto územia je 1,63 km, šírka 480 – 740 m a nadmorská výška sa pohybuje v rozmedzí 360 – 580 m n. m.


=== Geológia ===

Meander rozdeľuje Malú Fatru na dve časti a je vhĺbenou formou riečneho reliéfu, ktorá je v celých Západných Karpatoch ojedinelá. Vznikol postupným zarezávaním rieky Váh do dvíhajúceho sa pohoria koncom treťohôr a začiatkom štvrtohôr. Vznikol tak Strečniansky priesmyk. 


== Turistika a ochrana prírody ==
Najkrajší pohľad na Domašínsky meander je zo zrúcanín hradu Starhrad, ktorý je turisticky prístupný po červenej turistickej značke. V roku 1978 bol meander vyhlásený za prírodnú pamiatku s výmerou 80,4 ha.
Váh bol využívaný na plavbu plťami a táto tradícia sa v súčasnosti v obci Strečno obnovuje. V minulosti bol Domašínsky meander najnebezpečnejším úsekom. Báseň Jána Bottu Margita a Besná nesie mená dvoch obrovských skál na tomto úseku. Po odstrele dynamitom je tento úsek už pre plavbu bezpečnejší, na ich mieste sú však stále mohutné kaskády. V minulosti sa objavil zámer výstavby priehrady s vodnou elektrárňou pod Starhradom, ktorý by túto časť výrazne zasiahol.


== Doprava ==
Tok Váhu cez Domašínsky meander kopíruje dôležitá a vyťažená cesta I/18, ktorá je súčasťou európskej cesty E 50. Úzka cesta, ostré zákruty a intenzívna doprava spôsobujú, že sa jedná o jeden z najnebezpečnejších cestných úsekov na Slovensku. Navyše v týchto miestach dokážu aj drobné nehody zastaviť dopravu na dlhé hodiny. Čaká sa na dokončenie náročného úseku diaľnice D1, ktorá prekoná Malú Fatru tunelom a odvedie tranzitnú dopravu z Domašínskeho meandra. Cez Domašínsky meander prechádza aj významná železničná trať Žilina – Košice (č. 180), ktorá však nekopíruje tok Váhu, ale prekonáva meander pomocou dvoch jednokoľajných tunelov Strečno. O niečo ďalej proti toku Váhu sa nachádza tretí, dvojkoľajný tunel.


== Referencie ==


== Iné projekty ==

 Commons ponúka multimediálne súbory na tému Domašínsky meander


== Pozri aj ==
Strečniansky priesmyk
Národný park Malá Fatra


== Externé odkazy ==
Poloha na turistickej mape