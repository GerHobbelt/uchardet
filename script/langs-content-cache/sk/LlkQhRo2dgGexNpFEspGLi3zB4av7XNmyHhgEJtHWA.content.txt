revision: 7532608
title: "Hana Gregorov\xE1 (spisovate\u013Eka)"
url: https://sk.wikipedia.org/wiki/Hana_Gregorov%C3%A1_(spisovate%C4%BEka)


---

Hana Gregorová, rod. Lilgová (* 30. január 1885, Martin  –  † 11. december 1958, Praha) bola slovenská spisovateľka, osvetová pracovníčka a obhajkyňa emancipačných snáh žien.


== Rodina ==
otec: Ján Lilge
matka: Mária rod. Jamnická
manžel: Jozef Gregor-Tajovský
brat: Ivan Lilge - Lysecký


== Život ==
Narodila sa v Martine v uvedomelej farbiarskej rodine a vzdelanie získala na základnej škole v rodisku a neskôr sa po sobáši vzdelávala sama. 
V roku 1903 – 1906 hrávala ochotnícke divadlo v Slovenskom spevokole v Martine. Účinkovala prevažne v hrách slovenských autorov. Počas krátkeho pôsobenia v rumunskom Nadlaku (1907 – 1910) stvárnila plastickú postavu matky v rovnomennej hre J. G. Tajovského, ktorý ju aj režíroval (1908). Preložila aktovku A. P. Čechova Pytačky, ktorú Tajovský nacvičil s nadlackým Ľudovým kruhom (1909). V roku 1907 sa v Nadlaku zaňho vydala a neskôr sa usadili v Bratislave.Pracovala v osvetových organizáciách, pôsobila v časopise Slovenský východ. Po presťahovaní do Bratislavy pokračovala v osvetovej práci, zaujímala sa o politický vývoj, a jej dom často navštevovali tak slovenskí, ako aj českí a zahraniční spisovatelia.
Po smrti svojho manžela sa presťahovala k dcére Dagmar do Prahy, počas 2. svetovej vojny pracovala v protifašistickom odboji. Krátko bola predsedníčkou Zväzu slovenských žien. 
Zomrela vo veku 73 rokov v Prahe, pochovaná je v Tajove.


== Tvorba ==
Jej literárna tvorba začala prekladom románu Dáždnik sv. Petra (Kálmán Mikszáth). Písala prózu, no okrem diel pre dospelých sa venovala i tvorbe pre deti.


== Myšlienky ==
„Dnes už máme možnosť akademicky študovať, koľko úsilia to stálo. Vzdelaná žena je povinná pracovať kultúrne a verejne v záujme druhých. Žena dneška má pracovať na novej epoche ľudstva, v ktorej nebude nezaslúženej biedy. Má bojovať o lepšie sociálne pomery. Má kultúrou, sociálnou činorodosťou a umením napĺňať formu života.“ 


== Ocenenia ==
2023  – in memoriam Rad Ľudovíta Štúra II. triedy za mimoriadne zásluhy o ľudské práva a slobody a ich ochranu. 


== Diela ==


=== Tvorba pre dospelých ===
1912 – Ženy, zbierka krátkych próz
1920 – Môj svet, kniha noviel
1924 – Pokorní ľudia, kniha noviel
1929 – Slovenka pri krbe a knihe
1930 – Zo srdca, kniha noviel
1933 – Vlny duše, román
1935 – Svet je tak krásny, cestopisné črty
1938 – Čas nezastavíš, román
1945 – Radosť bez tône a slzy vekov
1946 – Ženy-matky za svetový mier, brožúra
1949 – Cudzím dvorom, výber z noviel
1958 – Trpké údely, výber z noviel
Spomienky (rukopis, knižne vyšli až po úprave a zredigovaním jej dcérou v roku 1979)


=== Tvorba pre deti ===
1922 – O Zorke, čo každému svietila
1922 – Kytka
1926 – Oddané srdiečka
1931 – Rozprávočky z rádia
1933 – Pavko v Prahe


== Referencie ==


== Literatúra ==
Encyklopédia dramatických umení Slovenska


== Externé odkazy ==
Regionálne osobnosti VKMK – zdroj, z ktorého pôvodne čerpal tento článok.
Záznam o narodení a krste v matrike záznam číslo 6 - evanjelická farnosť v Martine; pokrstená ako JAnna Božena Lilge


== Iné projekty ==

 Commons ponúka multimediálne súbory na tému Hana Gregorová (spisovateľka)