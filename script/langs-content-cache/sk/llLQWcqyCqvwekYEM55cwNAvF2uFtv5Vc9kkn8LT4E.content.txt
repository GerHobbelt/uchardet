revision: 7503315
title: Kate Smith
url: https://sk.wikipedia.org/wiki/Kate_Bush


---

Kate Bush (rodným menom Catherine Bush), CBE (* 30. júl 1958, Bexleyheath, Kent, Spojené kráľovstvo) je anglická speváčka, hudobníčka, hudobná producentka a skladateľka, známa svojim eklekticistickým hudobným prejavom založeným na neobvyklej vokálnej modulácii sopránového spevu.


== Hudobná kariéra ==
Už ako devätnásťročná sa Kate na štyri týždne dostala na vrchol rebríčka UK Singles Chart svojim debutovým singlom Wuthering Heights. Stala sa tak prvou ženou, ktorá mala v Spojenom kráľovstve prvú priečku v rebríčku so skladbou, ktorú sama skomponovala. Odvtedy vydala desať hudobných albumov, z ktorých sa tri dostali na vrchol rebríčka UK Albums Chart: medzi nimi aj  Never for Ever (1980) Hounds of Love (1985). Kate Bushová má 25 hitov, ktoré sa v britskej hitparáde dostali do Top 40, z ktorých boli v prvej desiatke:„Wuthering Heights“, „The Man with the Child in His Eyes“, „Babooshka“, „Running Up That Hill“ a „King of the Mountain“.
Britský fonografický priemysel trinásťkrát nominoval Kate na ocenenia a v roku 1987 získala Brit Award ako najlepšia britská speváčka. Počas smerovania jej hudobnej kariéry mala nomináciu na tri Grammy Award. V roku 2002 dostala cenu Ivor Novello Award za výnimočný prínos pre britskú hudbu. 
Kate Bushová je prvou sólovou speváčkou, ktorá sa dostala na vrchol rebríčkov UK album charts a v celej histórii prvou speváčkou, ktorá svojim albumom začínala v tomto rebríčku ako číslo jeden. Je zároveň prvá, ktorá dokázala mať albumy v britskej Top 5 v piatich po sebe nasledujúcich rokoch. V auguste 2014 sa stala prvou speváčkou, ktorá mala naraz osem albumov v britskom oficiálnom rebríčku Top 40. V britskom hudobnom priemysle je v počte simultánnych albumov v Top 40 tretia: prvý je Elvis Presley (v roku 1977, 12 albumov), druhí sú The Beatles (v roku 2009, 11 albumov). Spolu má Kate v Top 50 11 albumov.Na Nový rok 2013 Kate za zásluhy v hudbe dostala titul Commander (CBE), Radu britského impéria. Prevzala si ho 10. apríla 2013 od kráľovnej Alžbety II. na Windsorskom hrade.


== Spolupráca s inými umelcami ==
Kate prispela spevom na dva albumy Petra Gabriela, vrátane hitov „Games Without Frontiers“, „Don't Give Up“ a „No Self Control“. Spolu vystúpili v roku 1979 v televíznom špeciáli, kde zaspievali pieseň Roya Harpera, „Another Day“. Kate naspievala dve skladby na Harperových albumoch, okrem iných ďalších umelcov naspievala aj dve skladby s Princem: „Why Should I Love You?“ (na jej albume The Red Shoes, 1993) a „My Computer“ na Princeho albume Emancipation (1996). V roku 1987 naspievala verš v charitatívnom singli „Let It Be“, ktorý vznikol v rámci projektu Ferry Aid. Má z roku 1989 naspievaný aj text v ďalšom charitatívnom singli „Spirit of the Forest“. Spolu s Eltonom Johnom Kate nahrala skladbu „Snowed in at Wheeler Street“, ktorá je na jej novšom albume 50 Words for Snow. 
Okrem Eltona a Princeho na nahrávaní albumov Kate spolupracovali aj Eric Clapton, Jeff Beck, David Gilmour, Nigel Kennedy a Gary Brooker. Odmietla produkovať album Erasure. Vyjadrila sa, že ich štýl nepatrí do jej hudobnej sféry.


== Vplyvy ==
Kate Bush inšpirovala kariéru mnohých ďalších hudobníkov. Za svoj vzor ju označila napríklad američanka Tori Amos, Kanaďanka k.d. lang, ako aj Paula Cole, či Alison Goldfrapp z anglického elektronického dua Goldfrapp. Skupina Coldplay našla inšpiráciu z nahrávky „Running Up That Hill“ pre ich hitový singel „Speed of Sound“. Andy Bell označuje Kate za jednu z inšpirácií pre Erasure.K umelcom, ktorí sa k práci Kate Bushovej vyjadrujú s rešpektom patria napríklad  Annie Lennox, Björk, Little Boots, Dido, St. Vincent, Lily Allen, Antony Hegarty z americkej kapely Antony and the Johnsons, Big Boi z kapely OutKast, a aj Tupac Shakur. Marina Diamandis objavila dielo Kate Bushovej potom, ako sa dozvedela, že ju k nej prirovnávajú. Courtney Love, manželka Kurta Cobaina a členka skupiny Hole hovorí, že medzi jej vzory v tínedžerskom veku patrila práve Kate. John Lydon, známy skôr ako Johnny Rotten z kapely Sex Pistols vyhlasoval jej prácu za „neuveriteľne krásnu“. Rotten pre ňu raz napísal pieseň „Bird in Hand“, ktorú ona odmietla. Kate bola jednou z tých, ktorým v roku 1991 poďakoval hudobník Prince v sprievodnom texte na obale jeho albumu Diamonds and Pearls. V decembri roku 1989 Robert Smith zo skupiny The Cure označil za singel roka „The Sensual World“ a za album roka The Sensual World a Kate pridal na svoj zoznam najlepších umelcov 80. rokov. Kele Okereke zo skupiny Bloc Party sa tiež s obdivom vyjadruje o tom, aké pocity prežíval pri prvom počúvaní nahrávky „Hounds of Love“.


== Diskografia ==
The Kick Inside (1978)
Lionheart (1978)
Never for Ever (1980)
The Dreaming (1982)
Hounds of Love (1985)
The Sensual World (1989)
The Red Shoes (1993)
Aerial (2005)
Director's Cut (2011)
50 Words for Snow (2011)


== Referencie ==


== Iné projekty ==

 Commons ponúka multimediálne súbory na tému Kate Bush


== Zdroj ==
Tento článok je čiastočný alebo úplný preklad článku Kate Bush na anglickej Wikipédii.