revision: 7458259
title: Paul Dirac
url: https://sk.wikipedia.org/wiki/Paul_Dirac


---

Paul Adrien Maurice Dirac (* 8. august 1902, Bristol, Spojené kráľovstvo – † 20. október 1984, Tallahassee, Florida, USA) bol britský teoretický fyzik, ktorý sa zaoberal kvantovou teóriou, všeobecnou teóriou relativity a kozmológiou. Za svoju základnú prácu v kvantovej fyzike (Princípy kvantovej mechaniky) získal v roku 1933 Nobelovu cenu spoločne s Erwinom Schrödingerom.
Je známy predovšetkým tým, že ako prvý formuloval relativistickú kvantovo-mechanickú rovnicu opisujúcu elektrón (a všeobecnejšie častice so spinom 1/2), ktorá sa na jeho počesť nazýva Diracova rovnica, a ktorá ho viedla k predpovedi existencie pozitrónu (antičastica elektrónu), ktorý bol neskôr v roku 1932 pozorovaný Carlom D. Andersonom.
Jeho práca na kvantovej teórii emisie a absorpcie žiarenia bola jedna z prvých prác kvantovej elektrodynamiky. Prispel aj významnou mierou k rozvoju formalizmu kvantovej teórie zavedením tzv. bra-ket notácie nazývanej aj Diracova notácia.
Paul Dirac je okrem toho známy aj ako autor kontroverznej kozmologickej teórie, tzv. hypotézy veľkých čísiel, a ako jeden z prvých fyzikov, ktorí sa pokúšali skĺbiť kvantovú teóriu s teóriou gravitácie.
Je autorom mnohých vedeckých publikácií a niekoľkých kníh. Najznámejšia z nich je učebnica Principles of Quantum Mechanics publikovaná v roku 1930, v ktorej Dirac elegantne zhrnul tak maticovú mechaniku Wernera Heisenberga, ako aj vlnovú mechaniku Erwina Schrödingera a zjednotil ich v rámci jednotného matematického opisu, v ktorom sú merateľné fyzikálne veličiny reprezentované operátormi pôsobiacimi na Hilbertovom priestore vlnových funkcií, ktoré opisujú v kvantovej teórii stav fyzikálneho systému. Na tento účel zavádza bra-ket notáciu a tzv. Diracovu delta funkciu.
Predpovedal existenciu magnetického náboja a pomocou neho vysvetlil kvantovanie elektrického náboja.


== Referencie ==
R.H. Dalitz and Sir Rudolf Peierls: „Paul Adrien Maurice Dirac“ in Biographical Memoirs of Fellows of the Royal Society 32 (1986) 137-185
Olivier Darrigol: „Dirac, Paul Adrien Maurice“ in Dictionary of Scientific Biography, Vol. 17, Suppl. II ed. by Frederic L. Holmes, Charles Scribner's Sons, New York 1981, ISBN 0-684-80588-X


== Iné projekty ==

 Wikicitáty ponúkajú citáty   od alebo o Paul Dirac
 Commons ponúka multimediálne súbory na tému Paul Dirac