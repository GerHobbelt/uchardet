revision: 6996691
title: "Automobilov\xFD \u0161port"
url: https://sk.wikipedia.org/wiki/Automobilov%C3%BD_%C5%A1port


---

Automobilový šport alebo automobilizmus je šport, v ktorom súťažia automobily v rôznych pretekoch. Zahŕňa v sebe množstvo rôznych kategórii, pričom ich spoločným rysom je meranie si síl jazdou v automobile.


== História ==
Motoristické súťaže začali hneď po skonštruovaní prvého úspešného automobilu na benzínový pohon. Prvá zorganizovaná súťaž sa konala dňa 28. apríla 1887 a organizátorom bol Monsieur Fossier. Preteky merali 2 kilometre, pričom začínal v Neuilly Bridge a končil v Bois de Boulogne. Preteky vyhral Georges Bouton s automobilom, ktorý spoločne skonštruoval s Jules-Alberotom de Dionom.


== Kategórie ==


=== Formulové preteky ===

Najznámejším variantom pretekov jednomiestnych monopostov je Formula 1, v ktorej sa každoročne konajú Majstrovstvá sveta jazdcov a konštruktérov.
Na jednomiestnych monopostoch sú odkryté kolesá a aerodynamické krídla vpredu a vzadu, ktoré vytvárajú prítlak a zlepšujú adhéziu na trati. V Európe a Ázii ja preteky monopostov nazývajú ako „formula“. V Severnej Amerike sú automobily jazdiace v súťaži American Championship Car Racing (v súčasnosti v IndyCar Series a CART) podobné, ale menej sofistikované ako monoposty F1, ktoré však majú viacej technologických obmedzení. Najznámejším pretekmi série je Indianapolis 500.
Ďalšie hlavné medzinárodné preteky monopostov je Formula 2 (predtým známe ako Formula 3000 a GP2).


=== Preteky cestovných automobilov ===

Preteky cestovných automobilov je typ cestných pretekov, v ktorých jazdia pretekárske automobily odvodené z produkčných sériových automobilov.
Medzi hlavné majstrovstvá cestovných automobilov patria V8 Supercars (Austrália), British Touring Car Championship, Deutsche Tourenwagen Masters (DTM) a World Touring Car Championship. European Touring Car Cup je jednodňová súťaž pre cestovné automobily špecifikácie Super 2000.
Preteky SPEED World Challenge Touring Car a GT, ktoré organizuje Sports Car Club of America sú dominantnými v Severnej Amerike. Takisto sa v Severnej Amerike konajú preteky historických automobilov Trans-Am Series.


=== Preteky športových automobilov ===

V pretekoch športových automobilov jazdia odvodené verzie športových automobilov, známych tiež ako grand tourery (GT) a na tento účel postavené športové prototypy na uzavretých okruhoch. Premiérová séria pretekov športových automobilov je FIA World Endurance Championship. Hlavná séria pre GT preteky je FIA GT World Championship. Tu patria aj preteky FIA GT3 European Championship a tiež o niečo slabšie GT4 European Cup. Predtým existovali aj preteky FIA GT2 European Championship, ale FIA ich zrušila. Medzi ďalšie väčšie šampionáty GT patria japonský Super GT šampionát a International GT Open pre automobily GT2 a GT3.
Športové prototypy, na rozdiel od GT automobilov, nemajú základ v sériových automobiloch. Majú často zakryté kolesá a taktiež zakrytý kokpit a sú postavené predovšetkým na vytrvalostné preteky. Sú oveľa ľahšie, majú väčší prítlak a sú tak aj rýchlejšie v porovnaní s automobilmi GT. Tieto prototypy pretekajú v sériach Le Mans Series, Asian Le Mans Series a American Le Mans Series. Tieto automobily sú označované tiež ako LMP, pričom LMP1 sú výkonnejšie a patria automobilkám a GT2 sú slabšie a patria súkromným tímom.
Medzi známe preteky športových automobilov patrí 24 hodín Le Mans, Rolex 24 Daytona, 24 hodín Spa-Franchorchamps alebo 12 hodín Sebring či 24 hodín Nürburgring na okruhu Nordschliefe.


=== Preteky sériových automobilov ===

V Severnej Amerike sú preteky sériových automobilov najpopulárnejšou formou automobilového športu. Preteky sa jazdia prevažne na oválnych okruhoch, pričom automobily sa podobajú sériovým automobilom.
Najväčšia súťaž pretekov sériových automobilov je NASCAR (National Association for Stock Car Auto Racing). Premiérová séria NASCAR je Sprint Cup Series, pričom jej najpopulárnejšími pretekmi sú Daytona 500, Southern 500, Coca-Cola 600 a Brickyard 400. NASCAR tiež usporadúva niekoľko ďalších sérií, vrátane Nationwide Series a Camping World Truck Series (preteky pick-upov).


=== Rely ===

Rely je medzinárodný druh automobilového športu, v ktorom je zastúpených najviac národností. Rely zahŕňa dve  skupiny homologovaných automobilov; Skupina N a Skupina A. Automobily súťažia na uzavretých verejných cestách alebo na poľných či lesných cestách. Jazdci štartujú v minútovom odstupe na uzavretých rýchlostných skúškach (RS) z bodu A do bodu B. Tu sa elektronicky meria čas príjazdu od pevného štartu do letmého cieľa s presnosťou na jednu stotinu sekundy. Súčet časov zo všetkých meraných úsekov a penalizácia z časových kontrol určujú výsledok. Počas preteku spolujazdec číta jazdcovi nahlas poznámky o aktuálnej etape (s použitím komunikačného systému v helmách).
Vrcholná séria sú Majstrovstvá sveta v rely (WRC), ale mnoho krajín má svoje vlastné národné šampionáty. Medzi najznámejšie rely súťaže patrí Rely Monte Carlo, Rely Argentíny, Rely Fínska a Wales Rally of Great Britain. Ďalším populárnym rely pretekom je Rallye Dakar.
Medzi ďalšie hlavné rely podujatia patria British Rally Championship, Intercontinental Rally Challenge, African Rally Championship a Asia-Pacific Rally Championship.


=== Preteky dragsterov ===

V pretekoch dragsterov je cieľom prejsť ¼ míle (402 metrov) s pevným štartom po priamej ceste v čo najkratšom čase. Od 90. rokov sa preteká aj na ⅛ míle (200 metrov). Priemerné sériové automobily zvládnu ¼ míle za čas od 12 do 16 sekúnd, kým top fuel dragster za 4,5 sekundy alebo aj menej, pri konečnej rýchlosti až do 530 km/h. Pri štarte vyvinie top fuel dragster preťaženie 3,4 g a pri brzdení padákmi je spomalenie na hodnote 4 g, čo je viac ako majú výpravy raketoplánu Space Shuttle. Top fuel dragster je možné počuť do vzdialenosti viac ako 13 kilometrov a môže tiež vyvinúť otrasy o sile 1,5 až 3,9 magnitúda na Richterovej stupnici.V pretekoch dragsterov sa pokúšajú dvaja jazdci na paralelných tratiach dosiahnuť cieľ v čo najkratšom čase, pričom víťaz postupuje do ďalšieho kola.


=== Preteky off-roadov ===
V pretekoch off-roadov je veľa tried špeciálne upravených automobilov, vrátane vozidiel, ktoré pretekajú v rôznych prostrediach mimo ciest. V Severnej Amerike sa takéto preteky nazývajú Baja 1000. V Európe znamená „offroad“ súťaže ako autokros, relykros, kým medzi púštne preteky patria Rallye Dakar, Master Rallye.


=== Preteky motokár ===
Modernú motokáru vymyslel výrobca Art Ingels, pre legendárnu firmu Kurtis-Kraft s južnej Kalifornii v roku 1956. Ingels použil malý motor z motorovej píly, ktorý namontoval do jednoduchého rámu z trubiek, ktorý vážil menej ako 45 kilogramov. Ingels a všetci, ktorí riadili túto motokáru, boli prekvapení jej výkonmi. Tento šport sa čoskoro rozrástol v celej južnej Kalifornii a rýchlo sa rozšíril po celom svete. Veľká časť profesionálnych pretekárov začínali pretekmi na motokárach, často vo veľmi mladom veku, ako Michael Schumacher a Fernando Alonso.
Aj napriek jej neveľkým rozmerom, má najsilnejšia trieda v pretekoch motokár, zvaná superkart, pomer výkonu na hmotnosť až 440 koní na 1 tonu.


=== Preteky historických automobilov ===

Ako je automobilový šport zameraný na moderné technológie s mnohými sponzormi a takisto politikou, preteky historických automobilov sú opakom. Medzi najznámejšie preteky patria Goodwood Festival of Speed a Goodwood Revival vo Veľkej Británii a Monterey Historic v USA.


=== Ostatné kategórie ===
Autokros
Demoličné derby
Drifting
Preteky automobilov do vrchu
Preteky ťahačov
Preteky na ľade
Relykros
Slalom
Preteky automobilov na solárny pohon


== Referencie ==


== Zdroj ==
Tento článok je čiastočný alebo úplný preklad článku Auto racing na anglickej Wikipédii.