revision: 7457894
title: "Juraj Daniel-Szab\xF3"
url: https://sk.wikipedia.org/wiki/Juraj_Daniel-Szab%C3%B3


---

Prof. RNDr. Juraj Daniel-Szabó, CSc. (* 4. júl 1919, Vyšná Slaná – † 23. november 1990, Košice) bol slovenský fyzik.


== Život ==
Juraj Daniel-Szabó sa narodil vo Vyšnej Slanej, okr. Rožňava. Hoci študovať začal na Prírodovedeckej fakulte Karlovej univerzity v Prahe, matematiku a fyziku absolvoval na Prírodovedeckej fakulte Slovenskej univerzity v Bratislave (1942). Pôsobil ako stredoškolský profesor v Dolnom Kubíne (1942–1949) a riaditeľ Štátneho kurzu pre prípravu pracujúcich na vysoké školy (1949–1952). Neskôr pracoval na košických vysokých školách: na Vysokej škole technickej (1952–1963 a 1967–1968) i na Prírodovedeckej fakulte UPJŠ (1963–1967 a 1968–1989). V roku 1956 sa stal docentom a v r. 1973 profesorom. Podieľal sa na založení vedeckej školy magnetizmu na Slovensku a na budovaní PF UPJŠ. Bol vedúcim Katedry fyziky na VŠT Košice (1956–1963), vedúcim Katedry experimentálnej fyziky na PF UPJŠ (1963–1967 a 1971–1982) a dekanom Prírodovedeckej fakulty Univerzity Pavla Jozefa Šafárika v Košiciach. Zomrel 23. novembra 1990 v Košiciach. 


== Práca ==
Zaoberal sa hlavne magnetickými vlastnosťami látok. Zameriaval sa na štúdium premagnetizačných procesov v kovových feromagnetikách. Venoval sa aj didaktike fyziky. Napísal 51 vedeckých prác a 8 kníh, medziiným bol spoluautorom učebnice Fyzika v príkladoch a Základy fyziky. Veľa úsilia venoval práci v Jednote. Bol členom prvého ÚV Fyzikálnej olympiády a v šesťdesiatych rokoch po dve funkčné obdobia predsedom KV FO Východoslovenského kraja. V sedemdesiatych rokoch zastával funkciu predsedu revíznej komisie JSMF.


== Externé odkazy ==
Matematický ústav SAV – zdroj, z ktorého pôvodne čerpal tento článok. Vzhľadom na to, že tento zdroj ešte nemá vyriešené autorské práva podľa licencie CC-BY-SA 3.0, nie je zatiaľ vhodné preberať články označené touto šablónou.