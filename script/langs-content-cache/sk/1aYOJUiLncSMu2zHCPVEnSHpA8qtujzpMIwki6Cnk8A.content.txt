revision: 6398270
title: "Kre\xF3n (Korint)"
url: https://sk.wikipedia.org/wiki/Kre%C3%B3n_(Korint)


---

Kreón (starogr. Κρέων – Kreón, lat. Creon) je v gréckej mytológii syn Lykaitha, bol kráľ v Korinte.Korintský kráľ Kreón syn Lykaitha poskytol útočisko Iásonovi, ktorý bol nútený utiecť z rodného Iólku. 
Iasón už predtým utiekol z Kolchidy, keď sa tam zmocnil zlatého rúna a na spiatočnej ceste sa oženil s Médeiou, ktorá mu pri tom pomohla. Oženil sa s ňou však skôr z vypočítavosti, lebo vedel, že mu ešte táto mocná čarodejnica môže byť neskôr užitočná. Bez nej by sa totiž Iásonovi nepodarilo zmocniť zlatého rúna a tiež uniknúť prenasledovateľom z Kolchidy. Zaľúbená Médeia, aby zdržala Kolchiďanov nechala dokonca zavraždiť aj svojho brata Apsyrta, len aby sa ich loď dostala až do Iasónovho rodného Iólku. V Iólku medzitým vládol kráľ Pelias, ale ten Iasónovi po príchode odmietol odovzdať vládu a preto ho Médeia pomocou kúziel a nevedomej pomoci jeho dcér pripravila o život. Tým však na seba privolala pomstu Peliovho syna Akasta a neostávalo jej nič iné len s Iasónom z Iólku utiecť.
Keď ich potom po dlhom putovaní korintský kráľ Kreón prijal, žili nejaký čas všetci v pokoji a Médeia porodila dvoch synov. Ale Iasón, ktorý predtým v rodnom Iólku prišiel o kráľovský trón, zatúžil získať trón v Korinte. Rozhodol sa preto oženiť s mladou Kreontovou dcérou Glaukou a tak získať nástupnícke právo. Kráľov súhlas mal, ale tento plán neprijala Médeia. Jej láska k Iasónovi sa v okamihu premenila na nenávisť a následne zahubila Glauku tak, že jej poslala nádherný plášť napustený smrteľným jedom. Jej otec Kreón, ktorý sa jej snažil pomôcť bol otrávený tým istým jedom, keď ju umierajúcu objímal. Potom Médeia dokonala svoje dielo a zabila aj svojich dvoch synov, aby Iasóna utrápila žiaľom.
Kreón, korintský kráľ, je známy predovšetkým z mýtov o Argonautoch. V niektorých verziách sa však nevyskytuje, v iných je jeho dcéra nazývaná Kreusa alebo Kreutis.


== Referencie ==


== Zdroje ==
ZAMAROVSKÝ, Vojtech. Bohovia a hrdinovia antických bájí.    [s.l.] : Perfekt, 2007.       ISBN 80-8046-203-8.     (slovenský jazyk)
Tento článok je čiastočný alebo úplný preklad článku cs:Kreón na českej Wikipédii.


== Pozri aj ==
Zoznam vládcov Korintu