revision: 6966417
title: "Valaisk\xFD oce\xE1n"
url: https://sk.wikipedia.org/wiki/Valaisk%C3%BD_oce%C3%A1n


---

Valaiský oceán tiež Severný penninický oceán bol oceanický sedimentačný priestor, tvoriaci oblasť s oceánskou kôrou, nachádzajúcu sa v oblasti medzi Európskou platformou a časťami Iberskej mikroplatne, v oblasti Álp tvorenej Briançonnaiským mikrokontinentom. Patril do sústavy alpínskej západnej tethýdy.
Valaiský oceán je pomenovaný podľa švajčiarskeho kantónu Valais, kde boli jeho horniny po prvýkrát definované.


== Tektonický vývoj ==
Po rozpade Pangey v priebehu druhohôr došlo k postupnému vzďaľovaniu platní Južnej Ameriky, Eurázie a Severnej Ameriky. Rozpad kontinentálnej kôry a rifting však nie je proces, ktorý prebieha pozdĺž jasnej línie. Na južnom okraji Európskej platformy tvoriacej šelf Piemontského oceánu sa začala oddeľovať aj časť Iberskej mikroplatne. V západnej časti vznikajúceho riftu bola mikroplatňa oddelená v oblasti dnešného Biskajského zálivu, vo východnej časti sa medzi Briançonnaiskou eleváciou a Európskou platňou začal vytvárať Valaiský oceán. Ďalej na východ, na konci Briançonnaiskej elevácie sa oceán spájal s južnou vetvou penninika, ktorú tvoril Piemontsko-ligurský oceán.
Počas kriedy sa však osamostatnená Africká platňa začala pohybovať na severovýchod, pričom došlo ku kolízii s radom menších platní, ktoré sa nachádzali v jej predpolí. Valaiský oceán bol stlačený medzi Európsku platformu a Apulskú platňu a začal subdukovať. Spolu s ním došlo k subdukcii východného pásu Iberskej mikroplatne, tvoreného Briançonnaiským mikrokontinentom. Tento proces bol jednou z fáz vzniku Álp. V západnej časti nedošlo k subdukcii, pretože Iberská platňa sa voči približujúcim platniam pohybovala pozdĺž transformných zlomov, tieto pohyby mali za následok vznik Pyrenejí. Oceán celkom zanikol v priebehu terciéru.
Fragmenty valaiskej oceánskej kôry boli na niektorých miestach exhumované, dnes ich možno pozorovať ako ofiolity Alpského penninika.


== Referencie ==


=== Ďalšie zdroje ===
Tento článok je čiastočný alebo úplný preklad článku Valais ocean na anglickej Wikipédii.