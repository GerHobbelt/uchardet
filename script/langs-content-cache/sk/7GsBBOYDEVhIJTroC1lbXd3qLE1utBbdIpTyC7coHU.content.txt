revision: 7597007
title: "Christina Aguilerov\xE1"
url: https://sk.wikipedia.org/wiki/Christina_Aguilerov%C3%A1


---

Christina María Aguilera (* 18. december 1980, Staten Island, New York, USA) je americká speváčka, skladateľka a hudobná producentka. Patrí k najúspešnejším speváčkam a ženám showbiznisu prvej dekády 21. storočia. Po odspievaní piesne „It's A Man's World“ na Grammy Award 2007 o nej Céline Dion povedala, že je „pravdepodobne najlepšou vokalistkou na svete“.


== Život a kariéra ==


=== 1980 – 1998: Detstvo a začiatky kariéry ===
Christina Aguilera mala ťažké detstvo. Jej otec fyzicky napádal jej matku a rodičia sa rozviedli, keď mala 7 rokov. Matka, Christina i jej sestra Rachel sa následne odsťahovali k babke. Tá objavila Christinin talent a začala pre ňu vybavovať rôzne vystúpenia.


=== 1999 – 2000: Christina Aguilera, Mi Reflejo a My Kind of Christmas ===
Jedna z nahrávok, ktorú jej babka odoslala do súťaže (konkurzu), zaujala porotu natoľko, že v roku 1998 bola Aguilera požiadaná, aby naspievala pieseň „Reflection“ pre animovaný film Mulan. Vďaka tomu získala nahrávaciu zmluvu s RCA Records na debutový album, ktorý vyšiel 24. augusta s názvom Christina Aguilera. Predalo sa ho viac ako 14 miliónov kópií a dostal sa na vrcholy hitparád. Za album dostala cenu Grammy Award pre najlepšieho nováčika. Prvým singlom sa stala pieseň „Genie In A Bottle“, za ktorý obdržala cenu Grammy v kategórii najlepší ženský výkon. Druhým singlom bola pieseň „What A Girl Wants“, ktorú v roku 2003 kvôli turné upravila tak, že pridala vysoké tóny. Na svojom druhom turné s názvom Back to Basic Tour ju zaspievala v štýle reggae. Ďalej ako single vyšli piesne „Come On Over“ a „I Turn To You“, ktoré rovnako obsadzovali prvé miesta hudobných rebríčkov. 
V roku 2000 nahrala album Mi Reflejo, ktorý bol španielskou verziou jej prvého albumu. Získala zaň cenu Latino Grammy Award v kategórii najlepší ženský popový album. Predalo sa 2,1 milióna kusov. 24. októbra 2000 vydala album s názvom My Kind of Christmas, ktorý dosiahol 28. miesto v rebríčku Billboard 200 a s predajom cez 3 milióny kópií.


=== 2001 – 2003: Stripped ===

V roku 2001 Christina spolu s Pink, Mýou a Lil' Kim prespievali skladbu „Lady Marmalade“ pre soundtrack k filmu Moulin Rouge. Pieseň bola ocenená cenou Grammy a zaradila sa na prvé miesta rebríčkov.
29. augusta 2002 vyšiel Christinin štvrtý štúdiový album naspievaný v angličtine s názvom Stripped. Na tomto albume sa z väčšej časti podieľala aj ako autorka piesní. Objavujú sa tu viaceré hudobné štýly ako R&B, gospel, soul, balada, pop, rock, hip hop a džez. Názov, ktorý sa dá zjednodušene preložiť slovom „Nahá“, odôvodnila speváčka tým, že je to jej veľmi osobný album. Predalo sa viac ako 11 miliónov kusov.
Prvým singlom bola pieseň „Dirty“, ku ktorej speváčka natočila kontroverzný videoklip. Ďalším singlom bola pieseň „Beautiful“, ktorá sa stala celosvetovým hitom a získala cenu Grammy. Taktiež mimoriadne úspešným singlom sa stala skladba „Fighter“. Ďalšie dva single „Can't Hold Us Down“ a „The Voice Within“ sa držali na popredných miestach rebríčkov.
Spolu s Justinom Timberlakeom odohrali turné s názvom Justified Stripped Tour, po ktorom sa Christina vybrala na svoje vlastné turné s názvom The Stripped Tour. Navštívilo ho vyše 750 000 návštevníkov vo viac ako 80 mestách po celom svete. Posledný koncert v Londýne bol vydaný na DVD nosiči.


=== 2004 – 2009: Prvé manželstvo, Back to Basics a prvé dieťa ===
V roku 2004 naspievala singel „I Car Wash“, ktorý nahrala spolu s Missy Elliott pre animovaný film Príbeh žraloka.

15. augusta 2006 bol vydaný Aguilerin piaty štúdiový album s názvom Back to Basics (Späť ku koreňom). Názov albumu hovorí o hudobnom štýle albumu – Christina Aguilera sa vrátila k starým hudobným štýlom typickým pre 20 až 50. roky 20. storočia, avšak piesne znejú moderne. Album je zložený z dvoch CD. Na prvom sú moderné piesne v starom hudobnom štýle a na druhom piesne s textami s motívom cirkusu.
Prvým singlom sa stala víťazná pieseň ceny Grammy „Ain't No Other Man“. Väčší úspech u nás zaznamenal až druhý singel „Hurt“. Tretí singel „Candyman“, naspievaný v štýle swingu, získal nomináciu na cenu Grammy. Posledným, štvrtým singlom sa stala pieseň „Slow Down Baby“ pre Ameriku, pre Európu bol vydaný singel „Oh Mother“, v ktorom spieva o svojom ťažkom detstve.
Turné k albumu chcela speváčka odohrať v malých kluboch po USA, no fanúšikovia si vyžiadali veľkú show v preplnených arénach. Koncerty na turné rozdelila na štyri časti. V prvej časti spievala piesne z prvého CD, kedy sa pódium dizajnom „vrátilo“ do 20. rokov, v druhej časti to bol bar, v tretej časti sa scéna zmenila na cirkus. V štvrtej, poslednej časti nazvanej Encore, zaspievala piesne „Beautiful“ a „Fighter“.
Turné sa konalo vo viac ako 80 mestách po celom svete a bolo veľmi úspešné – návštevnosťou prekonalo turné všetkých ostatných spevákov v rokoch 2006 až 2007. Počas neho Christina otehotnela, a tak musela zrušiť posledné štyri vystúpenia v Austrálii. Posledný koncert v austrálskom Adelaide bol vydaný na DVD.
Album uviedla k dekáde pôsobenia na hudobnej scéne. Obsahuje jej najväčšie hity ako sú „Beautiful“, „Fighter“, „Come On Over“, „Genie In A Bottle“, dve nové piesne „Keeps Gettin' Better“ a „Dynamite“, ale aj 2 prerobené skladby – „Genie 2.0“ a „You Are What You Are (Beautiful)“. V januári 2008 porodila svoje prvé dieťa, syna Maxa.


=== 2010 – 2011: Bionic, Burlesque a The Voice ===

V júni 2010 Christina predstavila verejnosti svoj v poradí už šiesty štúdiový album Bionic. Nahrávka sa nesie v štýle futurizmu a elektra. CD obsahuje 18 skladieb, deluxe verzia má o 5 bonusových piesní viac. Za prvý týždeň sa na celom svete predalo asi 210 000 kópií. Album sa dostal nakrátko i na vrchol amerického rebríčka Billboard 200, no o týždeň klesol na 36. miesto.
V januári odspievala  prvýkrát pieseň „Lift Me Up“. 13. apríla 2010 bol vydaný singel „Not Myself Tonight“ a 26. mája 2010 odspievala na súťaži American Idol pieseň „You Lost Me“.
V roku 2011 Christina Aguilera zrušila svoje plánované turné k albumu Bionic.
Premiéra jej nového filmu Burlesque sa uskutočnila vo februári 2011. Vo filme si Christina zahrala po boku speváčky Cher.


=== 2012 – 2013: Lotus a návrat k The Voice ===
V súčasnosti Christina pôsobí ako kouč v speváckej súťaži The Voice a 9. novembra 2012 vydala svoj siedmy štúdiový album, Lotus. 28. septembera 2012 uviedla aj nový videoklip k piesni „Your Body“ z pripravovaného albumu. 3. novembra 2012 Christina pridala na svoj YouTube kanál CAguileraVEVO ešte pred oficiálnym vydaním albumu baladu „Blank Page“.
Ešte v tom istom roku vyšla na Pitbullovom albume Global Warming pesnička „Feel This Moment“, v ktorej po jeho boku účinkuje aj Aguilera. Okrem tejto pesničky, ktorá sa v 2013 stala úspechom, vydala 8. mája 2013 spolu s Alejandrom Fernández single „Hoy Tengo Ganas De Ti“, ten sa ale umiestnil iba v latinských rebríčkoch.
29. augusta 2013 zverejnila video k pesničke „Let There Be Love“ z albumu Lotus. V septembri 2013 nahrala pieseň „We Remain“, ktorá bola ako singel vydaná 1. októbra 2013 a použitá v soundtracku filmu Hry o život: Skúška ohňom (The Hunger Games: Catching Fire).
V novembri vyšla ďalšia pieseň, kde bolo po boku počuť aj Aguileru. Táto pieseň s názvom Say Something, obsahujúca aj vokály skupiny A Great Big World mala v severnej Amerike komerčný úspech. Dva dni sa držala na prvej priečke v rebríčkoch iTunes, dostala sa na 1. priečku digitálnych pesničiek a celkovo sa umiestnila na 4. mieste amerického rebríčku Billboard Hot 100. V kanadskej hitparáde sa skladba dostala dokonca na 1. priečku.


=== 2014 – súčasnosť: Druhé dieťa a televízne projekty ===
14. februára 2014 sa zasnúbila s gitaristom Matthewom Rutlerom. V auguste sa narodila ich spoločná dcéra.  V apríli 2014 Christina priznala, že začala pracovať na svojom ôsmom štúdiovom albume. V šiestej a siedmej sérii speváckej šou The Voice bola nahradená Shakirou a Gwen Stefani, avšak bolo oznámené, že sa znovu vráti do porotcovského kresla pre ôsmu sériu. Christina pracuje na svojom ôsmom albume, ktorý by mal vyjde v roku 2016. Taktiež vydá aj album v španielčine.


== Osobný život ==
V roku 2005 sa vydala za Jordana Bratmana a začiatkom roka 2008 sa jej narodil syn Max. Počas nakrúcania filmu Burlesque si našla nového priateľa Matthewa Rutlera, s ktorým má dcéru. Od septembra 2010 bola s pôvodným partnerom odlúčená, v apríli 2011 sa napokon finálne rozviedli.


== Hlasový rozsah ==
V dokumente MTV All Eyes on Christina povedal John Norris, že Aguilera má hlasový rozsah štyri oktávy. Jej hlas je považovaný za soprán. Za povšimnutie stojí tón v piesni Soar, ktorá sa nachádza na albume Stripped.
Jej hlas je schopný dosiahnuť tóny vo whistle registri.


== Charita ==
Po jej ťažkých skúsenostiach v detstve sa Christina rozhodla pomáhať matkám v núdzi. Je tiež aktivistkou boja proti AIDS. Svoje svadobné dary venovala ľuďom postihnutým hurikánom Katrina.


== Diskografia ==
Christina Aguilera (1999)
Mi Reflejo (2000)
My Kind of Christmas (2000)
Stripped (2002)
Back to Basics (2006)
Bionic (2010)
Lotus (2012)
Liberation (2018)


== Filmografia ==
Príbeh žraloka (2004)
Rolling Stones (2008)
Dostaň ho tam! (2010)
Varieté (2010)
Pitch Perfect 2 (2015)


== Turné a koncerty ==
Ako hlavná umelkyňa

Christina Aguilera in Concert (2000 – 2001)
The Stripped Tour (2003)
Back to Basics Tour (2006 – 2007)
The Bionic Tour (2010) Zrušené


=== Ako spoluumelkyňa ===
Justified and Stripped Tour (2003)


== Referencie ==


== Iné projekty ==

 Commons ponúka multimediálne súbory na tému Christina Aguilerová


== Zdroj ==
Tento článok je čiastočný alebo úplný preklad článku Christina Aguilera na anglickej Wikipédii (číslo revízie nebolo určené).