revision: 7589222
title: Alexandria
url: https://sk.wikipedia.org/wiki/Alexandria


---

Alexandria (arab. الإسكندرية‎ – al-’Iskandaríja, starogr. Ἀλεξάνδρεια – Alexandreia, kopt. Ρακοτε – Rakote, staroeg. rˁqd.t – Rakedet) je druhé najväčšie mesto v Egypte a najväčší egyptský prístav. Mesto sa nachádza 208 km severozápadne od Káhiry. Má asi 3 341 000 obyvateľov a je hlavné mesto guvernorátu Al-Iskandarija. V meste sídli univerzita (založená 1942), veľká nová knižnica, koniec ropovodu a plynovodu.


== Dejiny ==
Mesto založil 332–331 pred Kr. Alexander Veľký ako budúce hlavné mesto svojej ríše a je po ňom pomenované. Architektom bol Deinokrates. Po smrti tu bol Alexander Veľký pochovaný v mauzóleu. Potom sa moci v Egypte ujali Ptolemaiovci. Ptolemaios I. Sótér z mesta urobil svoje hlavné mesto (od roku 305 pred Kr.) a sídlo umelcov a vzdelancov. Za jeho vlády tu vznikla známa alexandrijská knižnica (1 000 000 zväzkov), Museion (bývali tu a študovali učenci), maják na ostrove Faros a Serapeum (chrám zasvätený Serapidovi). Ptolemaiovci dali postaviť aj kráľovský palác a mauzóleum. Mesto zostalo hlavným až do roku 30 pred Kr. V meste sa sústreďoval svetový obchod (tranzitný prístav pre celé východné Stredomorie a pre obchod s Indiou a Čínou), preto už v 1. storočí pred Kr. mesto malo pol milióna obyvateľov (Grékov, Egypťanov, Židov).
Od roku 30 pred Kr., kedy Egypt dobyl Augustus, bolo mesto sídlom rímskych a neskôr byzantských guvernérov. Za Augusta (27 pred Kr. – 14) bola Alexandria druhým najväčším rímskym mestom po Ríme. Za Trajána (98 – 117) tu vypuklo veľké židovské povstanie, ktoré potlačil Hadrián. Alexandria sa čoskoro stala strediskom kresťanského učenia, bola sídlom biskupa a od roku 190 tu bola Alexandrijská katechistická škola (najvýznamnejší predstaviteľ bol Klement Alexandrijský). Alexandria patrila spolu s Rímom a Antiochiou medzi tri pôvodné patriarcháty. V meste často vznikali krvavé zrážky medzi kresťanmi a inými náboženstvami a kultmi. 
Po založení Carihradu v roku 330 stratila Alexandria na význame. Za Theodosia I. (379 – 395), keď sa kresťanstvo stalo štátnym náboženstvom, sa zničili staré pohanské pamiatky, namiesto nich vyrástli nové kresťanské chrámy. Úpadok nastal po roku 642, keď mesto dobyli Arabi a  Alexandria stratila svoj význam ako vedecké centrum.
Založenie Káhiry bolo príčinou ďalšieho úpadku Alexandrie koncom 10. storočia. Do 15. storočia ešte mesto zostalo najvýznamnejším obchodným prístavom východného Stredomoria. V 18. storočí už však nebolo väčšie ako rybárska dedina. 
V roku 1798 mesto dobyli Francúzi, začiatkom 19. storočia vznikol fakticky nezávislý Egypt. Od 19. storočia ekonomický význam mesta opäť narastal; dnes je ekonomicky najvýznamnejším egyptským mestom.


== Osobnosti mesta ==
Eukleides z Alexandrie (* asi 365 pred Kr. – † 300 pred Kr.), grécky matematik
Ktesibios (* 285 pred Kr. – † 222 pred Kr.), grécky vynálezca a matematik
Kleopatra VII.  (* 69 pred Kr. – † 30 pred Kr.), posledný nezávislý staroegyptský vládca
Herón z Alexandrie  (* cca 10 – † 70), grécky matematik, inžinier a vynálezca
Appianos (* okolo 95 – † okolo 160), rímsko-grécky historik
Órigenes (* 185 – † 253), grécky cirkevný učiteľ a teológ
Achilleus Tatios  (* 2. storočie – † 3. storočie), grécky románopisec
Atanáz Alexandrijský  (* 295/299 – † 373), grécky cirkevný otec, alexandrijský patriarcha
Hypatia (* medzi 350 až 370 – † 415), bola grécka filozofka
Kyrillos z Alexandrie (* medzi 370 - 380 - † 444), grécky kresťanský teológ a polemik
Ján Filoponos (* 5. storočie – † 6. storočie), byzantský filozof, gramatik a teológ
Abbás II. Hilmí (* 1874 – † 1944), posledný egyptský chediv
Filippo Marinetti (* 1876 – † 1944), taliansky spisovateľ
Hasan Fathí (* 1900 – † 1989), architekt
Eric Hobsbawm (* 1917 – † 2012), britiscký historik
Džamál Abd an-Násir (* 1918 – † 1970), vojak, politik a zakladateľ republiky Egypt
Fawzia Egyptská (* 1921 – † 2013), iránska cisárovná
Omar Sharif (* 1932 – † 2015), herec
Georges Moustaki (* 1934 – † – 2013), grécko-francúzsky spevák a lyrik
Demis Roussos (* 1946 – † 2015), grécky spevák


== Partnerské mestá ==
  Baltimore, Maryland, USA
  Bratislava, Slovensko
  Cleveland, USA
  Konstanca, Rumunsko
  Gyumri, Arménsko
  Izmir, Turecko
  Kanpur, India
  Kazanlak, Bulharsko
  Kuching, Malajzia
  Odesa, Ukrajina
  Petrohrad, Rusko
  Solún, Grécko
  Šanghaj, Čína


== Iné projekty ==

 Commons ponúka multimediálne súbory na tému Alexandria