revision: 7575802
title: "Tabletov\xFD po\u010D\xEDta\u010D"
url: https://sk.wikipedia.org/wiki/Tabletov%C3%BD_po%C4%8D%C3%ADta%C4%8D


---

Tabletový počítač alebo skrátene len tablet je prenosný počítač, ktorý je celý integrovaný v displeji, pričom tento displej je dotykový a slúži súčasne ako (jediné alebo takmer jediné) vstupné aj výstupné zariadenie (nahradzuje teda klávesnicu a myš). Táto najčastejšia forma, ktorá má totálne integrovanú klávesnicu, sa po anglicky nazýva slate, avšak pojem tablet sa vzťahuje aj na rôzne iné formy zariadenia, ktoré sa líšia umiestnením obrazovky vo vzťahu ku klávesnici (napríklad tablety 2 v 1).  


== História ==

Počas 20. storočia vznikali rôzne prototypy zariadení ovládaných dotykom. Predchodcom tabletov a notebookov bola koncepcia Dynabook z roku 1968. V roku 1999 Microsoft definoval koncepciu výrobkov Microsoft Tablet PC ako mobilný počítač pre obchodnú prácu v teréne. (PC - osobný počítač, Tablet PC - tabletové PC či tablet PC.) Tieto zariadenia nedosiahli masové rozšírenie predovšetkým kvôli cene a problémom s použiteľnosti.   
V apríli 2010 uvoľňuje spoločnosť Apple predstavila iPad, tablet zameraný na konzumáciu multimédií a vytvoril tak novú kategóriu "moderných tabletov" ktorých predaje rýchlo dosiahli stovky miliónov kusov. V roku 2011 sa predaje tabletov strojnásobili oproti roku 2010 a IDC v septembri 2011 predpovedal predaj  62,5 miliónov kusov. V roku 2015 už bolo predaných celosvetovo 1 miliarda tabletov.


== Operačný systém a vlastnosti ==
Tablety sa vyrábajú pre použitie s rôznymi operačnými systémami (Android, Apple iOS, Windows) upravenými pre mobilné zariadenia (tzv. mobile operating systems).Typický tablet je osobné prenosné zariadenie zhruba veľkosti 7" – 12" tvorený najmä relatívne veľkým integrovaným dotykovým displejom, niekedy sekundárne doplnený klávesnicou pripojenou káblovo, alebo bezdrôtovo (napr. cez Bluetooth). Dotyková obrazovka umožňuje ovládať tablet prstom, snímacím hrotom (angl. stylus), ktorý môže slúžiť ako dotykové pero. Primárnym napájaním tabletu je zabudovaný akumulátor. Tablet môže byť vybavený špeciálnym softvérom na rozpoznávanie rukopisu alebo zadávanie hlasom. Bežným vybavením je GPS modul, bezdrôtová konektivita (Wi-Fi, Bluetooth a pod.) a fotoaparát (väčšinou dva). Tablety môžu a nemusia obsahovať modul pre mobilnú komunikáciu (s mobilným operátorom) ako sú 3G, 4G /LTE, 5G. Takéto tablety označuje Apple ako Cellular a slovenskí predajcovia ich propagujú ako tablety na SIM kartu. Tablet so SIM kartou alebo s eSIM kartou umožňuje aj telefonovať ale účelom prítomnosti SIM je možno prenášať dáta - pripojiť tablet do internetu (tzv. dáta). 
Tablet ponúka viac mobility pri interakcii s tabletovým počítačom. Tablet sa často používa v prípadoch, keď klasické notebooky sú nepraktické alebo neposkytujú potrebné funkcie.  
Tablet môže byť univerzálny počítač ale aj špecializovaný počítač, určený napr. len na isté úkony, napr. na prezeranie internetu, kreslenie (grafický návrh) alebo ako čítačka elektronických kníh (napr. Amazon Kindle 3 s technológiou elektronického papiera) a pod. 
V roku 2021 tablety s Androidom získali najväčší podiel na trhu, ktorý predstavoval 44,91 % (nasledovaný iOS, a Windows najmä v hybridných PC angl.  detachable, ktoré boli tiež zarátané).  Firma Samsung je najväčším predajcom tabletom s Androidom, keď dodala 8,2 miliónmi tabletov z celkového počtu 164 miliónov predaných v roku 2021. Veľkosť celosvetového trhu tabletov bola odhadnutá v roku 2021 na 41,16 miliardy USD. Od roku roku 2021 a Maximize Market Research očakáva, že celkové príjmy z tabletov porastú na úrovni Compound Annual Growth Rate (CAGR) na úrovni 3,4 % v rokoch 2021 až 2029 a dosiahnu v roku 2029 53,78 miliardy USD. Pre zjednodušenie Maximize Market Research používa delenie tabletov len na slate a detachable (pozri dole). Detachables (s odpojiteľnou klávesnicou) bolo v roku 2021 predaných viac ako polovica.


== Rozdelenie ==


=== Čisto dotykový tablet (slate) ===
Angl. slate, slate computer, slate notebook. Sú to tablety bez klávesnice. Jedinou vstupnou jednotkou je dotykový displej. Klávesnicu je možné zvyčajne pripojiť pomocou WiFi, USB alebo bezdrôtovým pripojením. Tieto tablet PC zvyčajne zahŕňajú malé 8" – 14" palcové (21 – 36 cm) LCD obrazovky a sú populárne v aplikáciách, ako je zábava, prehliadanie internetových stránok, vzdelávanie, práca v teréne a zdravotná starostlivosť. Tento model je navrhnutý s dôrazom na mobilitu, bez pohyblivých častí, ktoré by mohli jeho použitie obmedzovať. Obvyklým napájaním je akumulátor s výdržou 5 – 15 hodín. Najbežnejšie používané operačné systémy v takomto druhu tabletu sú Android, iOS a Windows. 
Slate znamená plátok, napríklad bridlicová tabuľka na písanie kriedou. Využité v marketingu nasledovných tabletov: HP Slate 500 - Windows 7 tablet od Hewlett-Packard, Slate PC - Microsoft Tablet PC s Windows 7. 


=== Konvertibilné tablet PC ===
Angl. convertible, tiež označované Samsungom ako cabrio, konvertibilný notebook, dotykový notebook alebo touchscreen notebook. Konvertibilné notebooky majú základné telo s klávesnicou. Sú viac podobné klasickým notebookom a sú zvyčajne ťažšie a väčšie ako typ "slate". Typickým znakom je tzv. rotujúci pánt alebo záves, ktorý umožní otvorenie notebooku (ako klasického), ale aj otočenie displeja o 180° a jeho opätovné zatvorenie LCD panelom nahor.  
Takto „poskladaný“ notebook umožňuje ľahšie písanie stylusom alebo prstom. Takáto konštrukcia je však aj mechanicky slabým miestom, ktoré sa najskôr poškodí. Tento typ umožňuje jednoducho používať obe metódy zadávanie dát do počítača – cez touchscreen i cez klávesnicu. Ako príklad (2021) môžeme použiť Lenovo Ideapad Flex 5 (s operačným systémom Windows 10). 


=== Hybridné tablet PC (detachable) ===

V dnešnej dobe, skoro každý tablet disponuje funkciou Bluetooth a teda možnosťou pripojiť bezdrôtovú klávesnicu alebo možnosťou pripojenia fyzickej klávesnice. Príklad je iPad (2021), s ktorým sa samostatne predáva externá klávesnica Magic Keyboard, ktorá sa po zapnutí automaticky spáruje a aj nabíja pomocou ekosystému iOS.

Tablety 2 v 1 (anglicky 2-in-1) súžia ako notebook a po odňatí (angl. detachable – rozpojiteľné) klávesnice ako tablet. Príkladom je Apple iPad s klávesnicou alebo Microsoft Surface.  
Takýchto tabletov (detachables, teda s odpojiteľnou klávesnicou) bolo v roku 2021 predaných viac ako polovica z celkového počtu.


=== Ultra-Mobile PC ===
Ultra-Mobile PC (UMPC) je miniatúrna verzia osobného počítača so stylusom. Ide o triedu notebookov, ktorých špecifikácie uviedli spoločnosti Microsoft a Intel na jar 2006 ako Project Origami. Sú menšie ako netbooky, s uhlopriečkou asi 12,7 – 17,8 cm (5" – 7"), majú TFT LCD dotykový displej so stylusom. Vonkajšia klávesnica môže byť pripojená alebo je dokonca čiastočne integrovaná. Rozšírené sú aj notebooky s funkciami ako štandardná zabudovaná webkamera, snímače odtlačkov prsta a pod. Niekedy je zabudovaný GPS navigačný modul. Tieto zariadenia sú prvá generácia novej línie PC, s operačným systémom Linux alebo Windows Mobile Edition. Ponúkajú dlhšiu životnosť batérie (až 5 hodín). Ako CPU sú použité VIA C7-M ULV procesor VIA VX700 s chipsetom Intel A110. Medzi pojmami subnotebook a Ultra Mobile PC neexistujú žiadne definované hranice.
Po tom, čo boli UMPC z veľkej časti nahradené tabletovými počítačmi, bola výroba ultramobilných (UMPC) počítačov začiatkom roku 2010 skoro úplne ukončená najmä preto, že Microsoft začiatkom roku 2010 ukončil svoje marketingové úsilie pre UMPC. Avšak niekoľko spoločností vyvinulo vreckové osobné počítače vo veľmi malých veľkostiach s Windows aj po tom.


=== Mini tablety ===
Mini tablety sú menšie a vážia menej ako tablety. Majú typickou veľkosťou uhlopriečky obrazovky  7 až 8 palcov (18 – 20 cm). Prvé komerčne úspešné mini tablety predstavili Amazon.com (Kindle Fire), Barnes & Noble (Nook Tablet), Samsung (Galaxy Tab) v roku 2011 a Google (Nexus 7) v roku 2012. Fungujú identicky ako bežné tablety, ale v porovnaní s nimi majú slabšie špecifikácie. V októbri 2012 sa pridal Apple s iPad Mini s uhlopriečkou 7,9 palca.


== Výhody a použitie ==
Priame ovládanie počítača dotykovou obrazovkou je veľmi užitočným nástrojom zrýchľujúcim hlavne grafické úlohy, a ak je zároveň k dispozícii aj klávesnica umožňujúca zadávanie textu, je zariadenie ako celok výrazne efektívnym nástrojom. 

Tablet PC napĺňa víziu bezpapierovej kancelárie, jednoduché zariadenia umožňujú zdieľať poznámky, robiť korektúry a jednoducho preniesť údaje do hlavného počítača.
Písanie poznámok pre študentov vrátane kresieb, grafov a obrázkov a aj zložitých matematických vzorcov.
Používatelia so zdravotným postihnutím: ak nemôžu používať klávesnicu, možnou alternatívou je pre nich ovládanie perom.
Digital Art: rad profesionálnych digitálnych umelcov pociťuje potrebu zakresliť obraz na „papier“, pričom kreslenie pomocou myši je veľmi nepresné a nepraktické.
Tablet PC je položený na stole „na plocho“, a preto neruší pri rokovaní.
Umožňuje nahradenie umeleckej palety a vytvorenie novej generácie „digitálnych umelcov“; keďže existujú displeje reagujúce aj na veľkosť tlaku, je možná aj maľba – pričom softvér poskytuje neprebernú zásobu „štetcov“.
Grafické poznámky v teréne – nákresy budov, rýchle poznámky o rozmiestnení objektov a iných grafických informácií, na ktoré sa predtým používal papier.
Vreckové tablet PC môžu používatelia jednoducho prenášať a nosiť v jednej ruke.
Používateľom sa takýto spôsob ovládania zdá „priateľskejší“ a jednoduchší.


== Nevýhody ==
Poskytuje menej multitaskingu ako bežný počítač.
Vyššie náklady – tablet PC sú obvykle drahšie ako ich klasické verzie. V poslednom čase badať pokles ceny, čo spolu s trendom „trvalej konektivity“ vyvoláva masívnejšie rozšírenie.
Rýchlosť ovládania a zadávania údajov. Rukopis je výrazne pomalší ako písanie textu na klávesnici.
Riziko poškodenia obrazovky. Tablet PC sú vyrábané s veľkým displejom, pričom ich obrazovka slúži ako vstupné zariadenie. Jej umiestnenie, nutnosť určitého tlaku na obrazovku, prach a pod. vystavujú obrazovku vyššiemu riziku poškodenia.
Manipulácia s obrazovkou – otáčanie a neustále sklápanie kladie veľký tlak na kĺby, spoje, prepájacie vodiče medzi monitorom a telom, ale aj na celkovú robustnosť tela notebooku.
Životnosť batérie príliš krátka životnosť batérie vzhľadom na trvalé podsvietenie veľkoplošnej obrazovky. Dnes je trendom jednodňová výdrž.


== Nové technológie ==
Kapacitné technológie, ktoré snímajú dotyk prsta bez tlaku.
Displeje s vysokým rozlíšením (Full HD,QHD).Digitálne technológie brániace vyhodnocovaniu dotyku dlane na obrazovku ako ovládacieho pohybu.
Multi-Touch: viacdotykové ovládanie (až 10 dotykov súčasne) – schopnosť dotknúť sa obrazovky vo viac ako jednom mieste v rovnakom čase – umožňuje zvýšenú flexibilitu a neštandardné funkcie zrýchľujúce a zjednodušujúce narábanie s dátami.
Nové typy displejov zlepšujúce čitateľnosť na priamom slnku, hlavne OLED technológie.


== Referencie ==


== Pozri aj ==
Grafický tablet
Elektronická kniha


== Zdroj ==
Spracované voľne podľa anglickej, nemeckej, čínskej  a českej wikipédie.


== Iné projekty ==

 Commons ponúka multimediálne súbory na tému Tabletový počítač