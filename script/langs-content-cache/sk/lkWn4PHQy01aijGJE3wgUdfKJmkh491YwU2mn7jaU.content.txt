revision: 6177628
title: Sheep (Pink Floyd)
url: https://sk.wikipedia.org/wiki/Sheep_(Pink_Floyd)


---

„Sheep“ (pôvodne pod pracovným názvom „Raving and Drooling“) je v poradí štvrtá skladba z albumu Animals, ktorý vydala britská rocková skupina Pink Floyd v roku 1977.   


== História ==
Počas ich turné v roku 1974 skupina predstavila vtedy tri nové skladby, a to: „You've Got to Be Crazy“ (neskôr premenovaná na „Dogs“), „Shine On You Crazy Diamond“ a „Raving and Drooling“.  
Skladba bola pôvodne viacej bluesovo založená. Držaný tón vokalistu (Watersa) preberá následne syntetizátor. Táto skladba spolu so skladbou „You've Got to Be Crazy“ mali pôvodne byť súčasťou predchádzajúceho albumu Wish You Were Here (1975), ale plány sa zmenili a tieto skladby skončili v trochu zmenenej forme na albume Animals. Verzie nahrané vo Wembley 1974 boli oficiálne vydané v boxsetoch albumu Wish You Were Here. 


== Koncertné verzie ==
Skladba bola pravidelnou súčasťou turné In the Flesh Tour v roku 1977, otvárala celý koncert. Počas vystúpenia bolo použité obrovské množstvo pyrotechniky. Skladba mala byť aj súčasťou setlistu na turné A Momentary Lapse of Reason Tour (1987-90), ale Gilmour si myslel, že nedokáže vytiahnuť potrebné výšky ako Roger Waters. 
Skladbu zahral taktiež aj Roger Waters počas jeho sólového turné The Dark Side of the Moon Live.


== Obsadenie ==
Roger Waters – hlavný spev, rytmická gitara, páskové a elektronické efekty
David Gilmour – sólová gitara, basgitara, ARP Quadra syntetizátor
Richard Wright – Fender Rhodes piano, Hammond organ, ARP String Syntetizátor, Minimoog
Nick Mason – bicie, páskové efekty


== Zdroj ==
Tento článok je čiastočný alebo úplný preklad článku Sheep (song) na anglickej Wikipédii.