revision: 7551248
title: "Univerzitn\xE1 nemocnica Louisa Pasteura Ko\u0161ice"
url: https://sk.wikipedia.org/wiki/Univerzitn%C3%A1_nemocnica_Louisa_Pasteura_Ko%C5%A1ice


---

Univerzitná nemocnica Louisa Pasteura (do 30. júna 2010 Fakultná nemocnica Louisa Pasteura) je nemocnica v Košiciach zaradená do koncovej siete zdravotníckych zariadení, ktorá vznikla zlúčením dvoch pôvodne samostatných fakultných nemocníc. Poskytuje zdravotnú starostlivosť pre pacientov Košického kraja a v špecifických odboroch pre celý východoslovenský región. 
Nemocnica je s počtom lôžok 1356 druhou najväčšou slovenskou nemocnicou. S výškou 83 metrov je najvyššou nemocnicou na Slovensku, najvyššou budovou v Košiciach, 37. najvyššou nemocnicou na svete a 7. najvyššou nemocnicou v Európe. Súčasťou jej dvoch arálov je 46 klinických pracovísk, ktoré zahŕňajú 25 kliník, 11 oddelení, 9 špecializovaných centier a 3 ústavy. Nemocnica zamestnáva 3530 zamestnancov.V súčasnosti sa člení na dve pracoviská:

pracovisko Rastislavova 43, pred zlúčením Fakultná nemocnica s poliklinikou Louisa Pasteura Košice, nazýva sa tiež Stará nemocnica
pracovisko Trieda SNP 1, pred zlúčením Fakultná nemocnica s poliklinikou, nazýva sa tiež Nová nemocnica


== História ==
Predchodkyňou fakultnej nemocnice bola štátna nemocnica v Košiciach so 600 posteľami, otvorená 24. júna 1924.
Budovu pracoviska na Triede SNP 1 (ľudovo nazývaná Nová nemocnica) naprojektoval v roku 1966 tím architektov v zložení Otakar Steinbach, Vlasta Grguričová, Eman Hanzlík a Pavel Procházka. Výstavbu v rokoch 1966 až 1984 zabezpečoval národný podnik Hutné stavby Košice. 21. decembra 1973 bola otvorená poliklinika Fakultnej nemocnice, koncom roka 1979 otvorili tzv. "podnož" celého komplexu, teda spojovacie chodby, centrálny príjem a takisto aj psychiatrická klinika a detská nemocnica. V januári 1981 bola otvorená hlavná časť celého areálu - lôžková časť sídliaca v dominantnom devätnásťposchodovom monobloku. Časť Lekárskej fakulty UPJŠ a niekoľkých budov v tzv. "podnoži" sa podarilo dokončiť až v roku 1984. 
Dve budovy patriace po takzvanej podnože sa nepodarilo dokončiť a chátrali až do roku 2007, keď boli asanované. Na ich mieste vyrástla moderná budova Východoslovenského ústavu srdcových a cievnych chorôb.


== Galéria ==

		
		


== Referencie ==


== Pozri aj ==
Zoznam nemocníc v Košiciach
Východoslovenský ústav srdcových a cievnych chorôb


== Iné projekty ==

 Commons ponúka multimediálne súbory na tému Univerzitná nemocnica Louisa Pasteura Košice


== Externé odkazy ==
Oficiálna stránka UNLP Košice