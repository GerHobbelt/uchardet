revision: 7476435
title: "H\xE1jny gr\xFA\u0148 (1 207,7 m n. m.)"
url: https://sk.wikipedia.org/wiki/H%C3%A1jny_gr%C3%BA%C5%88_(1_207,7_m_n._m.)


---

Hájny grúň (1 207,7 m n. m.) je vrch v severnej časti pohoria Poľana. Leží nad obcou Strelníky, približne 15 km juhozápadne od Brezna. Je súčasťou Chránenej krajinnej oblasti Poľana.


== Poloha ==
Nachádza sa v severnej časti pohoria, v geomorfologickom podcelku Vysoká Poľana. Vrch leží v Banskobystrickom kraji, na hranici okresov Banská Bystrica a Brezno a zasahuje na katastrálne územie obcí Ľubietová a Hronec. Najbližšími sídlami sú západne situované Strelníky a Ľubietová a severovýchodne ležiace Osrblie.


== Opis ==
Hájny grúň je súčasťou hrebeňa, ktorý vedie od kaldery bývalého stratovulkánu severným smerom na Vepor a Hrb. Severným susedom je spomínaný vrch Vepor (1 277 m n. m.), západným smerom je Ľubietovská Bukovina (1 194 m n. m.) a južným Grúň (1 026 m n. m.). Juhovýchodným smerom je sedlom Jasenová (1 103,5 m n. m.) oddelený Brusniansky grúň (1 271 m n. m.) a východne leží Hrončecký grúň (973 m n. m.). Oblasť patrí do povodia Hrona; západné svahy hrebeňa odvodňujú prítoky Hutnej, východné riečka Osrblianka a Hronček, smerujúci do Kamenistého potoka. Vrcholom prechádza Rudná magistrála.


=== Výhľady ===
Zalesnený vrch poskytuje len veľmi obmedzený výhľad. Z vhodných miest sú viditeľné najmä okolité vrchy Poľany a Veporských vrchov. Pri priaznivých podmienkach je pozorovateľná veľká časť hrebeňa Nízkych Tatier, Starohorských vrchov, Veľkej Fatry i Kremnických vrchov, východným smerom dominuje Fabova hoľa a Klenovský Vepor. Ojedinele sú severným smerom pozorovateľné ponad nízkotatranský hrebeň aj končiare Vysokých Tatier.


== Prístup ==
po  značke (Rudná magistrála):
z juhu z Detvy cez Poľanu (1 457,8 m n. m.) a sedlo Jasenová (1 103,5 m n. m.)
zo severu zo sedla pod Hrbom cez Vepor (1 277 m n. m.)
po  značke cez rázc. Krížne:
z obce Strelníky cez Ľubietovskú Bukovinu
z osady Kyslinky cez sedlo Jasenová (1 103,5 m n. m.)
po  značke cez rázc. Krížne:
z Ponickej Huty cez rázc. Bukovina
z rázc. Tri vody (Osrblie) cez sedlo Jasenová


== Referencie ==


== Pozri aj ==
Vysoká Poľana
Zoznam vrcholov v Poľane


== Externé odkazy ==
Poloha na turistickej mape