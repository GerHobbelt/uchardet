revision: 7589210
title: Citrus limetta
url: https://sk.wikipedia.org/wiki/Citr%C3%B3novn%C3%ADk_limetov%C3%BD


---

Citrónovník limetový (iné názvy: limetka, limeta; lat. Citrus aurantifolia) je druh citrónovníka. Plod limetky sa nazýva limetka, limeta alebo limet (slovo mužského rodu). Ako limeta/limet(ka) sa často označujú aj plody príbuzného druhu Citrus latifolia. 
V poslednom čase často dochádza k zámene druhu citrónovník limetový s druhom Citrus limetta (ktorého plody sa po slovensky tiež nazývajú limeta, ale nie limetka) majúcim sladké a žlté plody, zatiaľ čo citrónovník limetový (limetka) má spravidla plody kyslé a zelené. Okrem toho sa pod vplyvom angličtiny (angl. "lime") ako limeta či limetka chybne označujú aj niektoré iné podobné citrónovníky (z Austrálie a podobne).
Limetka je citrusovitý plod. Výzorom je podobná citrónu, ale líši sa zelenou farbou, veľkosťou (je menšia), mierou kyslosti (menej kyslá) a farbou vnútornej dužiny. Limetky sú obyčajne zelené, ale existujú aj žltozelené varianty. Rastie na stromoch v tropických oblastiach (pôvodom z juhovýchodnej Ázie), ale je možné ju dopestovať aj v skleníkoch. Zbiera sa ešte nezrelá. Limetky obsahujú rovnako ako citróny vitamíny B, C a minerálne látky.
Existujú dva druhy limetky:

Limetky mexické - druh, ktorý je menší a zelený
Limetky perzské - druh, ktorý je o niečo väčší a má zelenožlté sfarbenie.Limetka sa často používa v koktejloch (ako napr. Cuba Libre alebo Mojito) a v šalátoch. Ich šťavou sa dá marinovať mäso. V arabských krajinách sa limetky nakladajú ako uhorky. Nastrúhaná kôra sa používa na sorbety a koláče.


== Iné projekty ==

 Commons ponúka multimediálne súbory na tému Citrónovník limetový


== Zdroj ==
Tento článok je čiastočný alebo úplný preklad článku Limetka na českej Wikipédii.