revision: 7472006
title: Waldo R. Tobler
url: https://sk.wikipedia.org/wiki/Waldo_R._Tobler


---

Waldo R. Tobler (* 1930, Portland, Oregon, USA) je americký kartograf a geograf. Tobler je uznávaný predovšetkým ako „krstný otec“ analytickej kartografie, priekopník počítačových metód v kartografii ako aj významná postava na poli kvantitatívnej priestorovej analýzy. Často je citovaný jeho výrok, ktorý sa neskôr stal známy ako Toblerov prvý zákon geografie: „Všetko súvisí so všetkým, ale blízke veci spolu súvisia viac ako veci vzdialené“.


== Akademická kariéra ==
V roku 1961 získal doktorát z geografie na University of Washington v Seattli. Potom čo promoval strávil niekoľko rokov na University of Michigan. Až do svojho odchodu do dôchodku zastával pozíciu profesora geografie a štatistiky na University of California, Santa Barbara. Švajčiarska University of Zurich mu udelila čestný titul v roku 1988.


== Prínos pre geografiu a kartografiu ==
Waldo Tobler počas svojej akademickej dráhy viedol kurzy zaoberajúce mimo iného kartografickými zobrazeniami, matematickými modelmi, teóriou lokalizácie a navigácie ako aj geografickými aspektami ľudskej migrácie. Ako prvý použil termín analytická kartografia, v ktorom kombinoval mapovanie s priestorovou analýzou s cieľom získať nové znalosti. Publikovaním v interdisciplinárnych časopisoch a použitím prístupného jazyka urobil veľa pre zvýšenie povedomia a rešpektu ku kartografii a geografii. Tieto disciplíny umiestnil ju na solídny matematický a vedecký základ, čím pripravil podmienky pre nástup geografických informačných systémov.


=== Matematická kartografia ===
Vyvinul pôvodné kartografické zobrazenie, ktoré sa ustálilo pod názvom Toblerovo hypereliptické zobrazenie. Zaoberal sa tiež problematikou kartografických anamorfóz, vytvoril prvý algoritmus pre ich automatizovanú tvorbu.


=== Priestorová analýza ===
Vytvoril inovatívnu metódu priestorovej interpolácie, ktorá zachováva objem interpolovaných priestorových jednotiek – tzv. pycnophylactic method.. Spoločne so S. Weinbergom odhadol polohu stratených historických oblastí v Kapadócii s pomocou modelov priestorovej interakcie.. Modeloval sťahovanie, dochádzanie za prácou, a menové toky. Ďalej aplikoval techniku bilineárnej interpolácie na meranie skreslenia portolánov.


== Referencie ==