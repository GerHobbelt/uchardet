revision: 7564390
title: "\u010Eate\u013E prostredn\xFD"
url: https://sk.wikipedia.org/wiki/%C4%8Eate%C4%BE_prostredn%C3%BD


---

Ďateľ prostredný alebo staršie zriedkavo ďatel strakatý prostredný [podľa staršieho pravopisu sa písalo ďatel..., t. j. s tvrdým l, porov. napr. PSP 1940] (lat. Dendrocoptes medius, Dendrocopus medius, Dendrocopos medius, Leiopicus medius, Picoides medius, Picus medius) je druh z čeľade ďatľovité. Obýva západnú palearktickú oblasť, na juh až po južné Turecko, severný Irak a Irán. Na Slovensku je stály, hniezdenie bolo dokázané alebo pravdepodobné v 63 % mapovacích kvadrátov a podobne i cez zimu bol zistený v 64,80 % mapovacích kvadrátov. Podľa Medzinárodnej únie na ochranu prírody a prírodných zdrojov ďateľ prostredný patrí medzi najmenej ohrozené druhy, trend celkovej populácie je stúpajúci, stavy v Európe sú z pohľadu dlhodobého trendu v rokoch 1989 – 2013 stabilné, z pohľadu krátkodobého trendu v rokoch 2000 – 2012 stúpajúce.


== Opis ==
Ďateľ prostredný meria 20 – 22 cm s rozpätím krídel 33 – 34 cm a váži okolo 55 g.. Je to vták o niečo menší ako ďateľ veľký, na rozdiel od ktorého majú samec, samica aj mláďatá celé temeno červené, oproti lícam nejasne ohraničené, spodné chvostové krovky sú svetloružové a nie sú ostro ohraničené oproti bielemu bruchu. Na spodku tela sa objavujú ojedinelé čierné pozdĺžne prúžky (najmä u mláďat). Zobák je slabší.


== Hlas a inštrumentálne zvuky ==

Hlas je jemne znejúci „kyk“ alebo „djyk“, na jar drsný, kvákavý 6 až 9 slabičný rad „gee“ alebo „kvää“. Zriedka bubnuje.


== Rozšírenie ==
Typický druh európskych listnatých lesov. Mimo Európy hniezdi na severe Turecka, Iránu a Iraku.


== Výskyt a stav na Slovensku ==
Obýva lužné lesy veľkých riek, dubové lesy nížin, pahorkatín a južne orientovaných svahov pohorí v celej južnej polovici Slovenska do 700 – 950 m n. m.. Na severnom Slovensku je zriedkavým druhom. Ďateľ prostredný je stály vták, v mimohniezdnom období ho možno nájsť aj v miešaných a ihličnatých lesoch (do 1 200 m n. m.) a v záhradách.Odhadovaný počet hniezdiacich párov je 2 500 – 4 000, zimujúcich jedincov 6 000 – 10 000. Veľkosť populácie i územie na ktorom sa vyskytuje sú stabilné, maximálna zmena do 20%. Ekosozologický status na Slovensku v roku 1995 R – vzácne. V roku 1998 žiadny. V roku 2001 žiadny. V roku 2014 LC – menej dotknutý. Európsky ochranársky status SPEC4 – druhy, ktorých globálne populácie sú koncentrované v Európe a majú tam vhodný ochranársky status. Stupeň ohrozenia S – vyhovujúci ochranársky status.


== Biotop ==
Je viazaný na teplomilné dubové lesy oblasti pahorkatín a nížinné lužné lesy s dubom.


== Hniezdenie ==
Hniezdi v apríli až júli raz ročne. Hniezdnu dutinu s okrúhlym vletovým otvorom s minimálnym priemerom 34 mm vytesávajú obaja rodičia, najmä však samec, umiestnenie býva od 1,5, najčastejšie 5 – 10, až 17 alebo príležitostne až 20 m. Hĺbka je 20 až 35 cm, šírka 12 cm. Samica znáša 5 až 6 bielych vajec, na ktorých sedia obaja rodičia 12 dní a mláďatá kŕmia tiež obaja rodičia na hniezde 2 týždne a potom ešte jeden týždeň.


== Potrava ==
Živia sa hmyzom nachádzajúcom sa na kôre a pod kôrou, rôzne vývojové štádiá chrobákov, mravcov a motýľov.


== Ochrana ==
Podobne ako ostatné ďatle si pre užitočnosť zaslúži ochranu. Treba šetriť hlavne hniezdne dutiny a staré zárasty a skupiny stromov.


== Galéria ==

		
		
		
		


== Referencie ==


== Iné projekty ==

 Commons ponúka multimediálne súbory na tému Ďateľ prostredný
 Wikidruhy ponúkajú informácie na tému Ďateľ prostredný


== Externé odkazy ==
hlasová ukážka z projektu Českého rozhlasu Hlas na každý deň
Hlas ďatla prostredného na xeno-canto zoznam nahrávok bez mapy (rýchlejšie) alebo zoznam nahrávok s mapou. (po anglicky)
Videá, fotografie a nahrávky zvukov o Dendrocoptes medius na stránke eBird - Cornell Lab of Ornithology - Macaulay Library a podrobné informácie o Dendrocoptes medius na stránke Birds of the World - Cornell Lab of Ornithology (v roku 2020 došlo k spojeniu s obsahom HBW online aj IBC, kompletný obsah je prístupný po registrácii)


== Zdroj ==
Tento článok je čiastočný alebo úplný preklad článku Mittelspecht na nemeckej Wikipédii.