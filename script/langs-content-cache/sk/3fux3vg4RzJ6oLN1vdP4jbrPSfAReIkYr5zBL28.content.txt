revision: 7459446
title: Jaroslav Foglar
url: https://sk.wikipedia.org/wiki/Jaroslav_Foglar


---

Jaroslav Foglar (* 6. júl 1907, Praha – † 23. január 1999, Praha) bol významný český spisovateľ pre mládež 20. storočia. Napísal 29 kníh (Rychlé šípy, Hoši od Bobří řeky, Přístav volá, Chata v Jezerní kotlině, Záhada hlavolamu atď. ), ktoré oslovili niekoľko generácií čitateľov. Pod prezývkou „Jastrab“ viedol po celý život skautské oddiely. 


== Životopis ==


=== Detstvo a mladosť ===

Folgar sa narodil v Nusliach, na Benátskej ulici 3. Študoval na Verejnej obchodnej škole, pracoval ako úradník, pedagogický pracovník, zodpovedný redaktor časopisov Mladý hlasatel, Junák a Vpřed.
17. júla 1911, ako štvorročnému, mu zomrel otec Jindřich (39-ročný) a odvtedy žil s matkou a starším bratom. V roku 1914 sa presťahovali z Nuslí na Vinohrady. Roku 1920 prvý raz navštívil skautský oddiel 48. klub oldskautov „Jastrabi“, podľa ktorého neskôr dostal aj svoju prezývku Jastrab, a v roku 1921 vstúpil do 34. pražského skautského oddielu „Ohnivci“.
Ako trinásťročnému (1920) mu vyšiel literárny pokus, báseň Měsíční noci. Jeho prvá publikovaná poviedka Vítězství vyšla v časopise roku 1923 a je vlastne prvým krokom k spisovateľskej dráhe. V roku 1925 absolvoval obchodnú školu, na krátky čas sa zamestnal v informačnej kancelárii firmy Wys Müller et Company, potom pracoval trinásť rokov ako úradník vo firme Oskar Stein, papierenský veľkoobchod. Počas prázdnin viedol skautský tábor a vtedy prvý raz zavítal do Slnečnej zátoky na rieke Sázave. Po návrate z tábora sa 34. pražský oddiel zlúčil so slávnou Dvojkou a Jastrab prešiel pod jeho vedenie s názvom „Chlapci od Bobrej rieky“. V čase trvania druhej svetovej vojny viedol ilegálny skautský oddiel, dokonca s ním chodil aj na skautské tábory, ktoré boli tiež zakázané. Po šesťdesiatich rokoch nepretržitého vedenia zveril oddiel v roku 1987 svojmu nástupcovi. Tým sa zaradil medzi najstarších oddielových vedúcich na svete.


=== Redaktor, spisovateľ a literárna tvorba ===
V roku 1934 vyšla v nakladateľstve Melantrich prvá Foglarova kniha – Přístav volá (pôvodný názov „Modrý život Jiřího Dražana“). Onedlho začal pracovať ako redaktor v časopise Mladý hlasatel, v ktorom 8. mája 1937 vyšla výzva na zakladanie čitateľských klubov Mladého hlasatela. V lete vyšlo prvé vydanie knihy Hoši od Bobří řeky s ilustráciami Zdeňka Buriana. Od novembra 1938 sa do vedenia redakcie dostal Jaroslav Foglar spolu s Karlom Burešom a od 17. decembra vychádzal na pokračovanie dnes už legendárny seriál – komiks Rýchle šípy, ktorý kreslil Jan Fischer.
Roku 1941 bolo vydávanie Mladého hlasatela zastavené nacistami. Po vojne redigoval Foglar časopis Junák, čoskoro však odtiaľ odišiel pre názorové nezhody. Založil nový časopis – Vpřed. Prvé „foglarovské“ číslo časopisu Vpřed (č. 18) vyšlo 9. apríla 1946 s legendárnou kresbou Rýchlych šípov na titulnej strane (autor Bohumil Konečný – Bimba). Časopis ukončil svoju činnosť v roku 1948.
V 50. rokoch Foglar pôsobil ako vychovávateľ v domove mládeže pod dohľadom ŠtB. Ani vtedy neprestával písať. Po dlhšej odmlke sa v roku 1965 na trhu objavila Tajemná Řásnovka, ktorá začala krátku kariéru jeho znovuobnovenej slávy. V Ostravskom kultúrnom spravodaji začali vychádzať Rýchle šípy aj s novými príbehmi, ktoré kreslil Marko Čermák.
V 70. rokoch sa spisovateľ venoval predovšetkým práci s oddielom, po skončení Pražskej jari mal dovolené publikovať len v časopisoch. Z tohto obdobia pochádza kniha Náš oddíl, ktorá je podložená viac ako šesťdesiatročnými autorovými skúsenosťami vo vedení oddielu.
Vo veku 102 rokov zomrela 18. februára 1980 Foglarova matka, na ktorú bol celoživotný starý mládenec Foglar silne citovo naviazaný.
Osemdesiate roky boli poznamenané spoluprácou s výtvarníkom Karlom Saudkom na kreslených seriáloch Modrá rokle a Ztracený kamarád.
Po nežnej revolúcii roku 1989 mal Foglar úplne otvorenú cestu k čitateľskej verejnosti. Nakladateľstvo Olympia, ktoré má dnes práva na vydávanie jeho kníh, pripravilo rozsiahlu foglarovskú edíciu. 
18. novembra 1992 spisovateľa prepadli dvaja učni, ktorí mu chceli ukradnúť peniaze, ale ubránil sa a zavolal pomoc.
Od jari 1995 bol Foglar dlhodobo hospitalizovaný, ale podľa možností ďalej odchádzal na besedy s čitateľmi. K deväťdesiatym narodeninám Jaroslava Foglara a nedožitým deväťdesiatym narodeninám dr. Jana Fischera usporiadalo Múzeum hlavného mesta Prahy rozsiahlu výstavu s názvom Po stopách Rychlých šípů. Neznámi zlodeji však na tejto výstave ukradli jeho prvý denník a jedného z originálnych kovových ježkov v klietke.
V roku 1998 sa v televízii stretol Foglar s dr. Karlom Burešom po päťdesiatich rokoch. V novembri 1998 vyšlo v nakladateľstve Olympia kompletné knižné vydanie Rýchlych šípov so všetkými dovtedy vydanými príbehmi.
23. januára 1999 zomrel vo veku nedožitých 92 rokov Foglar po dlhšej ťažkej chorobe v Thomayerovej nemocnici v Prahe.


== Fáma ==
ČTK v júli 1995 uverejnila správu, že krátko po svojich 88. narodeninách zomrel spisovateľ Jaroslav Foglar. Agentúra vydala aj spisovateľov nekrológ. Opravu uverejnili o tri a pol hodiny neskôr. Jaroslav Foglar prežil správu o svojej smrti o celé štyri roky.


== Dielo ==


=== Knihy (1. rok vydania) ===
Přístav volá (1934), vydal Melantrich
Boj o první místo (1936), vydal Skaut – Junák
Hoši od Bobří řeky (1937) – vydal Kobes
Tábor smůly (1938) – vydal Kobes
Chata v Jezerní kotlině (1939) – vydal Kobes
Historie Svorné sedmy (1940) – vydal Kobes
Pod junáckou vlajkou (1940) – vydal Kobes
Záhada hlavolamu (1941) – vydal Kobes
Když duben přichází (1944) – vydal Kobes
Stínadla se bouří (1946 – 1947) – vkladaná príloha časopisu Vpřed
Tajemná Řásnovka (1965) – vydal Blok
Poklad Černého delfína (1966) – vydal Blok
Kronika Ztracené stopy (1967) – vydalo Naše Vojsko
Dobrodružství v Zemi nikoho (1969) – vydala Olympia
Devadesátka pokračuje (1969) – vydala Olympia, Ilustrácie: Bohumil Konečný, Gustav Krum
Život v poklusu (1990)- vydal TJ Sokol Silůvky
Nováček Bubáček píše deník (1990) – vydalo vydavateľstvo Šebek a Pospíšil, ISBN 80-85210-00-2,
Jestřábe, vypravuj...I (1990) – vydalo vydavateľstvo Šebek a Pospíšil, ISBN 80-85210-05-3
Jestřábe, vypravuj...II (1990) – vydalo vydavateľstvo Šebek a Pospíšil, ISBN 80-85210-06-1,
Výprava na Yucatan (1990) – Západočeské nakladatelství, ISBN 80-7088-039-2,
Strach nad Bobří řekou (1990) – vydala Olympia, ISBN 80-7033-042-2
Dobrodružství v temných uličkách (1990) – vydala Olympia
Tajemství Velkého Vonta (1992) – vydala Olympia
Náš oddíl (1992) – vydal Atos, ISBN 80-85435-00-4,
Příběhy Rychlých šípů (1992) – vydala Rovnost
Závod o modřínový srub (1993) – Atos, ISBN 80-85435-06-3,
Modrá rokle (1994) – vydala Olympia, ISBN 80-7033-346-4,
Kronika Hochů od Bobří řeky I (1996) – vydala Olympia, ISBN 80-7033-393-6,
Kronika Hochů od Bobří řeky II (1996) – vydala Olympia, ISBN 80-7033-420-7,
Z Bobří hráze (1999) – vydala Olympia, ISBN 80-7033-599-8,


=== Príručky pre prácu s mládežou ===
Zápisník 13 bobříků (s Dr. Karlom Burešom, 1941) – Kobes,
Můj turistický zápisník (s Kamilom Buderom, 1985) – Merkur,
Skautské hry v přírodě (s Milošom Zapletalom + autori: Robert Baden-Powell, Antonín Benjamin Svojsík 1991) – Skauting, edícia Skautské prameny
Skautské hry v klubovně (s Milošom Zapletalom 1991) – Skauting, edícia Skautské prameny, Ilustrácie: Pierre Joubert
Skautský tábor (s Milošom Zapletalom, Jiřím Herzánom, Jiřím Lasovským, 1991) – Skauting, edícia Skautské prameny


=== Kreslené seriály ===
Příběhy Medvědí družiny (1945)
Pim a Red (1947 – 1948)
Za poklady starých Inků (1948) – Ilustrácie: Václav Junek
K pramenům neznámé řeky (1964 – 1965) – Mladá fronta
Rychlé šípy (1969 – 1971)
Kulišáci (1963 – 1966) – ABC (časopis)
Chata v Jezerní kotlině (1969/1970)
Záhada hlavolamu (1970)
Stínadla se bouří (1970)
Modrá rokle (1984) – Česká speleologická společnost
Ztracený kamarád (1987) – Kometa, voľné pokračovanie komiksu Modrá rokle, Ilustrácie: Kája Saudek
Svorní Gambusíni (1990)
Jeskyně Saturn (1990 – 1991)  – Kometa, ďalšie voľné pokračovanie komiksu Modrá rokle, Ilustrácie: Kája Saudek
Rychlé šípy (1998)
Kreslené seriály Jaroslava Foglara (1990), vydalo vydavateľstvo Šebek & Pospíšil,
Expedice Borneo (2007)


=== Divadelné hry ===
Tábor ve Sluneční zátoce (1939)
Tajemství Jezerní kotliny (1970)


=== Filmy a seriály podľa námetu Jaroslava Foglara ===
Záhada hlavolamu (1993) – film 
Záhada hlavolamu (1969) – televízny seriál 
Stínadla se bouří   – rozhlasový seriál – príprava: Jiří Hromádko, réžia Jan Fuchs, hudba: Štěpán Rak


== Literatúra ==


=== Knihy ===
Stanislav Sohr: Zase zní píseň úplňku. Karviná, 1968
Zdeněk Pírek: Čtenářské kluby Jaroslava Foglara. Brno, 1990.
Lumír Mikula: Causa Jaroslav Foglar. Ostrava, 1991.
Václav Nosek: Jestřábí perutě. Praha, 1999, ISBN 80-7033-618-8,
Jindřich Hojer, Václav Černý a kol.: Jestřábe, díky – Jaroslavu Foglarovi Hoši od Bobří řeky a přátelé. Ostrov, Praha, 2000, ISBN 80-86289-12-5
Jiří Polák: Poselství žlutého kvítku. Praha, 2003
Jiří Raba: Jaroslav Foglar v hádankách a vzpomínkách. Praha, 2005.
Jiří Zachariáš: Stoletý hoch od Bobří řeky. Praha, 2007
Miloš Zapletal: Záhady a tajemství Jaroslava Foglara. Knižní klub, Praha, 2007. ISBN 978-80-242-1902-8


=== Články ===
Petr Sadecký: Proč mlčí Jaroslav Foglar?, Zlatý máj č. 3/1964, str. 105 – 108, v nasledujúcich číslach (cca 4 – 11) v diskusii reagujú: Vladimír Kovářík, Jaroslav Foglar, Miroslav Kovářík, Václav Stejskal, Zdeněk Vavřík, Bedřich Bösser a ďalší.
Vojtěch Vacke: Svět pouze pro chlapce? Kmen (časopis), roč. 1988, č. 40, str. 1
Martin Valášek, Jan Jandourek: Svět Foglarových Stínadel, Souvislosti – revue pro literaturu a kulturu, č. 30 (4/1996), téma čísla Dětství, str. 69 – 85. (1. část č. 4/1996 jako Portable Document Format 400 kB)
Jan Jandourek: Dokonalí hoši. Mladá fronta DNES 3. 3. 2001
Stanislav Komárek: Jestřáb a kuřátka. Právo 21. 6. 2001, Salon Práva, str. 2 – 3, vyšlo v knize Mír s mloky, Petrov, 2003, ISBN 80-7227-167-9, ukážka vrátane Jestřáb a kuřátka
Alice Horáčková: Muž, který nechtěl dospět, Mladá fronta DNES 7. 7. 2007. Na iDNES ako Stoletý Jaroslav Foglar nechtěl dospět
Alice Horáčková: Foglar byl pro mě polobůh, rozhovor s Milošem Zapletalem, MF DNES 18. 8. 2007; na iDNES ako Foglar byl polobůh, ale nikoli dokonalý
Jan Jandourek: Skutečný fenomén – Jaroslav Foglar, MF DNES 20. 10. 2007


== Referencie ==


== Pozri aj ==
Rychlé šípy
Literatúra pre deti


== Externé odkazy ==
Sdružení přátel Jaroslava Foglara
Bohoušek – foglarovský magazín
oddíl Pražská Dvojka - Hoši od Bobří řeky
Neoficiálna stránka Jaroslava Foglara
Záhada hlavolamu a Ježek v kleci
Životopis a dielo
Práca o tvorbe - Románoví hrdinové v tvorbě Jaroslava Foglara pdf