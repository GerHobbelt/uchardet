revision: 7467578
title: "Rinaldo Ol\xE1h"
url: https://sk.wikipedia.org/wiki/Rinaldo_Ol%C3%A1h


---

Rinaldo Oláh (* 13. január 1929, Zvolenská Slatina – † 1. jún 2006, Bratislava) bol slovenský husľový virtuóz a hudobný skladateľ. Za jeho jedinečné interpretačné majstrovstvo, ktorým obohatil hudobnú kultúru Slovenska, ho nazývali Paganini zo Slatiny. 
Hru na husle začal už veľmi skoro, vo veku troch až štyroch rokov, k čomu ho priviedol jeho otec - sám v tej dobe známy primáš. Okrem ľudovej školy umenia nemal žiadne iné formálne hudobné vzdelanie s výnimkou niekoľkomesačnej stáže na Akadémii múzických umení v Prahe v triede prof. Ondříčka. 
Povinnú vojenskú službu strávil vo Vojenskom umeleckom súbore, následne vyše tridsať rokov pôsobil ako sólista a koncertný majster Slovenského ľudového umeleckého kolektívu (SĽUK) a primáš jeho ľudovej kapely. 
Popri koncertnej kariére nahral aj veľké množstvo nahrávok v Slovenskom rozhlase. K jeho najvýznamnejším skladbám patria Borovka, Ondráš, Švihrovská, Fantázia na remarancie, Salašnícka, Rodná dedina, Svadba svrčkov a mnoho iných.  
Vo svojich kompozíciách používal ako základ ľudové piesne, ktoré aranžoval v moderných harmonických úpravách a husľový part dopĺňal o vysoko virtuózne techniky - dvojité flažolety, pizzicato ľavou rukou, dvojhmatové postupy (tercie, decimy, oktávy), arpeggio a podobne. Takéto aranžmány (harmonické aj technické) boli do tej doby v slovenskej ľudovej hudbe nevídané a vzbudzovali širokú diskusiu.
Popri technickej náročnosti svojich skladieb mal aj vysoko špecifický prednes, tón a celkový hudobný prejav. Kombinácia týchto prvkov predstavuje vrchol náročnosti husľového interpretačného umenia v kategórii slovenského štylizovaného folklóru - jeho skladby dodnes neboli reinterpretované alebo znovu nahrané v pôvodnej kvalite. 
V roku 2000 bol ocenený cenou ministra kultúry SR. Na jeho počesť sa každoročne koná vo Zvolenskej Slatine Cena Rinalda Oláha.


== Citáty ==
"Mám rád dve veci: rozprávky a vzdelaných ľudí. Rozprávky preto, lebo v nich je zlo vždy potrestané. A vzdelaných ľudí preto, lebo bez vzdelania je človek hluchý, slepý, nemý a nemá cit a pochopenie k človeku." 


== Externé odkazy ==
RINALDO - Mali sme svojho Paganiniho
OLÁH, Rinaldo - amariluma.blogspot.sk
Zomrel Rinaldo Oláh - Paganiny zo Slatiny - sme.sk
Cena Rinalda Oláha [1]