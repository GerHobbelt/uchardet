revision: 7505498
title: Miazgovci
url: https://sk.wikipedia.org/wiki/Miazgovci


---

Miazgovci (pôvodný názov Mézga család – mézga je po slov. miazga) je rodina, ktorá je hlavnou predstaviteľkou kultového maďarského animovaného seriálu rovnakého názvu, ktorý postupne vznikol medzi rokmi 1968 až 1978. Seriál je zložený z troch 13-dielnych sérií a v súčasnosti sa v Maďarsku pripravuje štvrtá séria s názvom Miazgovci a počítač.
Seriál bol v 70. a 80. rokoch minulého storočia mimoriadne obľúbený nielen v Maďarsku, ale aj na Slovensku, v Česku, Nemeckej demokratickej republike a Taliansku. Vysielali ho úspešne aj vo Francúzsku, Spolkovej republike Nemecko, Rakúsku a inde. Výber hercov pre slovenský dabing bol dôkladný a hlasy sa veľmi podobajú pôvodným maďarským:

Gejza – Jozef Skovay (Endre Harkányi)
Paula – Magda Paveleková (Ilona Gyõri)
Kristína – Zuzana Cigánová (Margit Földessy)
Aladár – Maja Velšicová (Nándor Tomanek, Péter Geszti)
Záviš – Juraj Kukura (Attila Némethy, György Bárdi)
MZ/X – Ivan Letko (Rudolf Somogyvári)
Cvoky – Oldo Hlaváček (Ottó Szabó)
Mafia - tak sa volala ich čierna mačkaSeriál podáva vtipné príbehy bežnej, typicky stredoeurópskej, smoliarskej rodiny tých čias – hlúpi rodičia Gejza Miazga (maď. Mézga Géza) a Paula Miazgová, rod. Režovičová (maď. Mézga Gézáné szül. Rezovits Paula), otrávená a uškriekaná dcéra Kristína (maď. Mézga Krisztina) s mačkou Mafiou (maď. Maffiá), geniálny a flegmatický syn Aladár (maď. Mézga Aladár) so psom Cvokym (maď. Blöki) – a náladového suseda Záviša (maď. Máris szomszéd). Záhadne sa v dialógoch stále objavuje istý Pišta Hufnágel (maď. Hufnágel Pisti), ktorého si kedysi Paula, ako hovorí, skoro vzala za manžela a dnes pri pohľade na svojho Gejzu ľutuje, že to neurobila.


== Série ==


=== Miazgovci I (1968) ===
V tejto sérii Miazgovci nadviažu spojenie so svojím potomkom MZ/X (maď. aj Öcsi) z 30. storočia, ktorý im potom pravidelne posiela rôzne hypermoderné zásielky z budúcnosti, ktoré sa napokon vždy akosi zvrátia v negatívum. Paula na konci každej epizódy povie svoju najznámejšiu vetu: „Prečo som si radšej nevzala Pištu Hufnágela!“
Cudzojazyčné názvy:

maďarčina: Üzenet a jövőből – A Mézga család különös kalandjai (v preklade: Posolstvo z budúcnosti – Nezvyčajné dobrodružstvá rodiny Miazgovcov)
čeština: Odkaz budoucnosti aneb Podivuhodná dobrodružství rodiny Smolíkovy
nemčina: Heißer Draht ins Jenseits – Phantastische Abenteuer der Familie Mézga
angličtina: The Mézga family


=== Miazgovci II (1972) ===
V druhej sérii Aladár pravidelne v noci zo strechy bytovky cestuje vo vlastnej nafukovacej kozmickej lodi Guliverkeľ vždy na iné miesto vo vesmíre. Vždy cestuje aj so psom Cvokym. Ostatní členovia rodiny o týchto cestách do kozmu vôbec nevedia.
Cudzojazyčné názvy:

maďarčina: Mézga Aladár különös kalandjai (v preklade: Nezvyčajné dobrodružstvá Aladára Miazgu)
čeština: Podivuhodná dobrodružství Vladimíra Smolíka
nemčina z Východného Nemecka: Adolars phantastische Abenteuer
nemčina zo Západného Nemecka: Archibald, der Weltraumtrotter
angličtina: The Adventures of Aladár Mézga


=== Miazgovci na cestách (1978) ===
Táto séria je zaujímavá tým, že v nej jednotlivé epizódy na seba nadväzujú.Začína sa tým, že sa Miazgovci, na pozvanie inkriminovaného Pištu Hufnágela, spolu so susedom Závišom vyberú na dovolenku do Austrálie, kde Pišta údajne vlastní továreň na vzducholode. Ten ich však v Austrálii nečaká, Miazgovci so susedom na vlastnú päsť omylom odcestujú na južný pól (v slovenskej verzii mylne preložené ako "severný pól"). V ostatných dieloch Miazgovci precestujú takmer celý svet, zatiaľ čo ich Pišta Hufnágel vodí za nos listami, ktoré posiela Paule. Keď sa v poslednom dieli konečne dostanú domov do Maďarska, vysvitne, že Pišta Hufnágel bol hľadaný Interpolom a že potreboval trvalý úkryt – tým bol práve byt Miazgovcov. Vylákal ich do sveta, zatiaľ čo veľmi obratne klamal i ostatných susedov. Celá tretia séria sa končí výkrikom suseda Záviša "Vykradli mááá!!!", znejúcim z diery v podlahe bytu Miazgovcov.
Cudzojazyčné názvy:

maďarčina: Vakáción a Mézga család (v preklade: Rodina Miazgovcov na prázdninách)
čeština: Podivuhodné prázdniny rodiny Smolíkovy
nemčina: Die Abenteuer der Familie Metzger


== Epizódy ==


== Slovenské znenie pripravili ==
podnik: Československá televízia Bratislava – Hlavná redakcia filmových programov
dialógy: Soňa Ronajová, Gabriela Vyskočilová
zvuk: ing. Otto Bartoň
strih: Helena Paššová
vedúci výrobného štábu: Peter Cisár
réžia slovenského znenia: Etela Balgová-Harantová


== Tvorcovia ==
podnik: Pannónia Filmstúdió
scenár: József Romhányi, József Nepp
animácia: Mária Zsilliová, Csaba Szorády
kamera: Alfréd Klausz, Zoltán Bacsó, Csaba Nagy
réžia: József Nepp, Béla Ternovszky, József Gémes, Marcell Jankovics, Jenő KoltaiV lete roku 2005 začalo štúdio Ex-Ist s prípravou ďalších trinástich, aj keď kratších, dielov. V nových epizódach sa bude rodina oboznamovať s internetom a počítačovou technikou.


== Zaujímavosti ==
V bývalom Česko-Slovensku komunistický režim nepovolil odvysielať dve epizódy z Miazgovcov z druhej série – prvú a poslednú, lebo boli príliš provokačné. Tieto dve časti boli neskôr v Česku nadabované dodatočne.
Druhá séria českej verzie Miazgovcov „Smolíkovi“ nemala naspievanú zvučku (slovenská verzia mala). V českej verzii len znela hudba a zobrazovali sa titulky.
Slovenský dabing Miazgovcov bol hodnotený ako najlepší spomedzi všetkých krajín vrátane Maďarska, kde boli Miazgovci predabovaní.
V anglickom preklade Miazgovov zanechali ako v jedinej krajine, kde boli preložení, všetky pôvodné mená (napr. Gézá, Máris...)
V Československej televízii boli najprv Miazgovci predabovaní do slovenčiny, až neskôr aj do češtiny.


== Externé odkazy ==
zvučka Miazgovcov vo viacerých jazykoch (po nemecky)
článok o Miazgovcoch – viaceré faktické chyby (po česky)
Miazgovci I – podrobne (po nemecky)
Miazgovci II – podrobne (po nemecky)
stránka o Miazgovcoch (po taliansky)