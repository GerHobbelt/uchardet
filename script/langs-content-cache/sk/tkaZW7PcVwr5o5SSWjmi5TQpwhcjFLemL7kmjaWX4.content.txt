revision: 6728852
title: Faktor sigma
url: https://sk.wikipedia.org/wiki/Faktor_sigma


---

Faktor sigma (iné názvy: sigma-faktor, σ-faktor, faktor σ) je podjednotka bakteriálnych DNA-závislých RNA polymeráz, ktorá umožňuje počiatočnú fázu (iniciáciu) transkripcie a výber promótoru. Každá bakteriálna RNA polymeráza sa pred vlastným procesom transkripcie musí nadviazať na faktor sigma a vzniknutý komplex prisadne na promótor na vlákne DNA. Keď dosiahne veľkosť vzniknutej RNA asi 8 – 10 nukleotidov, tento RNA reťazec spôsobí disociáciu (vyviazanie) faktora sigma. Po dokončení transkripcie vlákna sa RNA polymeráza uvoľní do cytosólu a opäť môže nadviazať nový sigma faktor.Baktérie mávajú veľa rôznych faktorov sigma. Jeden z nich je určený na bežnú činnosť bunky, ostatné sa vyznačujú rôznymi špecifickými väzobnými vlastnosťami a umožňujú baktériám jednoducho zmeniť transkripčný program. Výmena faktorov sigma je zvyčajne reakcia na zmenu podmienok v okolitom prostredí.


== Referencie ==


== Zdroj ==
Tento článok je čiastočný alebo úplný preklad článku Sigma faktor na českej Wikipédii.