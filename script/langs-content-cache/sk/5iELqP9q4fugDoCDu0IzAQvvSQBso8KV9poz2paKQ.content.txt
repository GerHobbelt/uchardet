revision: 7456388
title: Cyril Bouda
url: https://sk.wikipedia.org/wiki/Cyril_Bouda


---

Cyril Bouda (* 14. november 1901, Kladno – † 29. august 1984) bol český maliar, ilustrátor a profesor na Karlovej univerzite.


== Životopis ==
Narodil sa v Kladne, ale väčšinu života prežil v Prahe. Obaja rodičia Cyrila Boudy boli výtvarníci; otec bol stredoškolským profesorom kreslenia, matka Anna umelecko-priemyselnou výtvarníčkou, sestrou sochárov Stanislava a Vojtecha Suchardovcov. 
V roku 1923 absolvoval Bouda Umelecko-priemyselnú školu v Prahe u Františka Kyselu, v roku 1926 zakončil štúdium na Akadémii výtvarných umení v Prahe, kde študoval u Maxa Švabinského. Ďalej bol na AVU asistentom T. F. Šimona. V rokoch 1946 – 1972 pôsobil ako pedagóg a neskôr ako profesor na Pedagogickej fakulte UK v Prahe a v Brandýse nad Labem (1964 – 1972).
Žil v záhradnom domčeku vo Vlašskej ulici na úpätí Petřína. Jeho syn Jiří Bouda sa stal tiež grafikom.


== Dielo ==
Venoval sa najprv voľnej grafike (suchá ihla, farebný lept, litografia) a maľbe obrazov. Je však známy predovšetkým ako mnohostranný a veľmi usilovný autor úžitkovej grafiky. Celý život pracoval ako ilustrátor kníh, zvlášť rozprávok, českých povestí, humoristických a historických kníh (napríklad Pražské legendy Františka Langera, Staré pověsti pražské Václava Cibuly, Kocourkov). Svoje ilustrácie prevádzal tiež do podoby kreslených filmov (napríklad rozprávku Hrnečku vař!). Zvládal veľa grafických techník, drevoryt a mediryt, lept a najmä litografiu. Bol o. i. grafikom-návrhárom československých známok. Vytvoril tiež návrhy pre vitráže (v katedrále sv. Víta okno v severnej lodi pri Hilbertovej klenotnici) a návrh panoramatickej tapisérie mesta Prahy (Praha – matka měst, pre hotel International v Dejviciach, 1958, druhá verzia bez Stalinovho pomníka bola utkaná pre budovu Národného zhromaždenia 1960).
V roku 1977 podpísal tzv. antichartu.


== Literatúra ==
TOMEŠ, a kol. Český biografický slovník XX. století : I. díl : A–J.    Praha ; Litomyšl : Paseka ; Petr Meissner, 1999. 634 s.      ISBN 80-7185-245-7.   S. 125–126.  
VOŠAHLÍKOVÁ, Pavla, a kol. Biografický slovník českých zemí : 6. sešit : Boh–Bož.    Praha : Libri, 2007. 109 s.      ISBN 978-80-7277-239-1.   S. 94–96.  
Horová, Anděla a kolektiv: Nová encyklopedie českého výtvarného umění, Praha 1999, díl I.


== Externé odkazy ==
Cyril Bouda v databáze Libri
artgrafika.wz.cz/bouda_c


== Zdroj ==
Tento článok je čiastočný alebo úplný preklad článku Cyril Bouda na českej Wikipédii.