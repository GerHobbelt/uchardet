revision: 7411716
title: "Karol Dembovsk\xFD"
url: https://sk.wikipedia.org/wiki/Karol_Dembovsk%C3%BD


---

Karol Dembovský (* 1. október 1885, Haniska – † 17. január 1962, Trenčín) bol slovenský politik, publicista, tréner a významný politik Hlinkovej slovenskej ľudovej strany v období medzivojnového Československa a vojnovej Slovenskej republiky.


== Biografia ==
V prvej polovici 20. storočia patril k významným predstaviteľom kresťanského roľníckeho združenia na Slovensku. V medzivojnovom Československu sa angažoval aj v Jednote súkromných úradníkov Slovenska a Podkarpatskej Rusi, kde pôsobil ako podpredseda.
V parlamentných voľbách v roku 1935 bol zvolený za poslanca Národného zhromaždenia za Autonomistický blok (formácia, ktorú vytvorila HSĽS so SNS, AZS a PS). Kandidoval v XVII. volebnom kraji so sídlom v Turčianskom Svätom Martine. V tomto období pôsobil ako správca elektrárne v Trenčianskej Teplej. V poslaneckej snemovni pôsobil v rozpočtovom výbore.Politicky aktívny bol aj v období vojnovej Slovenskej republiky. V rokoch 1938/1939 – 1943 bol vládnym komisárom (prakticky funkcia starostu) obce Trenčianska Teplá a taktiež pôsobil vo funkcii podpredsedu Slovenskej odborovej jednoty súkromných úradníkov.


== Referencie ==