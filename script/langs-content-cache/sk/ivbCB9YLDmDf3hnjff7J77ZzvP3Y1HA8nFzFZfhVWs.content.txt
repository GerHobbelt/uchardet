revision: 7476268
title: "Bukov (vrch v Cho\u010Dsk\xFDch vrchoch)"
url: https://sk.wikipedia.org/wiki/Bukov_(vrch_v_Cho%C4%8Dsk%C3%BDch_vrchoch)


---

Bukov (1 218,4 m n. m.) je vrch v Chočských vrchoch. Nachádza sa severozápadne od Lúčok, približne 8 km severovýchodne od Ružomberka.


== Poloha ==
Nachádza sa v západnej časti Chočských vrchov, v geomorfologickom podcelku Choč. Leží v Žilinskom kraji, na území okresu Ružomberok a na katastrálnom území obce Lúčky. Na vrchol nevedie turistická trasa a leží už mimo chráneného územia.


== Popis ==
Bukov leží v rázsoche, ktorá vybieha z Veľkého Choča juhovýchodným smerom. Západne susedí okrem dominanty aj Malý Choč (1 465 m n. m.), juhozápadne Kopa (1 219 m n. m.) a Predný Choč (1 249 m n. m.), južne leží Turícka Magura (1 085 m n. m.), východne Magura (1 171 m n. m.) a severne Holica (1 086 m n. m.). Bukov patrí do povodia Váhu, kam smeruje potok Teplianka, ktorej prítoky odvodňujú celý masív. Najbližšími sídlami sú juhovýchodne ležiace obce Turík a Lúčky, na severe situované Leštiny a Osádka.


=== Výhľady ===
Vrcholový hrebeň pokrýva lesný porast, ktorý poskytuje veľmi obmedzený rozhľad. Z menších lokalít s redšou vegetáciou sú viditeľné mnohé vrchy Chočských vrchov a blízka Liptovská kotlina. Pri vhodných podmienkach vidieť Veľkú Fatru, Nízke i Západné Tatry, Skorušinské vrchy, Oravskú vrchovinu, Oravskú Maguru i Oravské Beskydy.


== Prístup ==
Na vrchol nevedie značkovaná trasa,  červená značka z Lúčok na Veľký Choč vedie južným úpätím do sedla.


== Referencie ==


== Pozri aj ==
Choč (geomorfologický podcelok)
Zoznam vrcholov v Chočských vrchoch


== Iné projekty ==

 Commons ponúka multimediálne súbory na tému Bukov (vrch v Chočských vrchoch)


== Externé odkazy ==
Poloha na turistickej mape