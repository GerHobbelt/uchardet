revision: 7565895
title: Music Box
url: https://sk.wikipedia.org/wiki/Music_Box


---

Music Box TV bola súkromná hudobná televízna stanica, vysielajúca od 2. decembra 2002 na území Slovenska a od 1. októbra 2003 aj na území Česka.
Televízia bola zameraná hlavne na mládež vo veku 12 – 29 rokov. Vysielala 24 hodín nonstop, 7 dní v týždni. Išlo o interaktívnu televíziu, kde diváci mohli ovplyvňovať priebeh vysielanej skladby zavolaním na audiotextové číslo alebo zaslaním SMS-ky. Diváci si mohli vybrať z celkovo 3000 videoklipov či už domácich alebo zahraničných interpretov. Interaktívne vysielanie bolo zabezpečené softvérovým systémom, ktorého majiteľom je holandská spoločnosť AGM.
Vo februári 2003 ako prvá televízia v strednej a východnej Európe poskytla na svojej obrazovke aj možnosť chatovať. V Česku a na Slovensku mal Music Box možnosť sledovať až 945 000 domácností, čo predstavovalo asi 2 500 000 potencionálnych divákov.
Vysielateľom stanice bol McBoxs d.o.o. a dodávateľom obsahu bola TV KOŠICE: DNES s.r.o.(CREATV spol. s r.o.). Music Box TV ostal dnes už iba ako názov pre skupinu hudobných televíznych kanálov spoločnosti McBoxs d.o.o. v spolupráci s TV SERVICES, a.s..
Hudobné televízne stanice Senzi TV, Folklorika TV a Lala TV patria do skupiny Music Box TV. Folklorika TV patrila súčasne aj do skupiny Telekom. Senzi TV patrila do roku 2016 do skupiny JOJ Group.


== Referencie ==