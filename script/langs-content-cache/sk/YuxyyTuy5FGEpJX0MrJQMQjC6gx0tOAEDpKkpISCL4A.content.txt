revision: 5774911
title: "Adelina Dmitrijevna Sotnikovov\xE1"
url: https://sk.wikipedia.org/wiki/Adelina_Dmitrijevna_Sotnikovov%C3%A1


---

Adelina Dmitrijevna Sotnikovová (rus. Аделина Дмитриевна Сотникова – Adelina Dmitrijevna Sotnikova; * 1. júl 1996, Moskva, Rusko) je ruská krasokorčuliarka. Je olympijskou víťazkou na ZOH 2014, dvojnásobnou držiteľkou striebornej medaily z Majstrovstiev Európy 2013 a 2014, juniorskou majsterkou sveta juniorov z roku 2011, štvornásobnou majsterkou Ruska (v rokoch 2009, 2011, 2012 a 2014) a striebornou medailistkou na olympijských hrách mládeže 2012. V januári 2013 bola podľa oficiálneho rebríčka ISU siedmou najlepšou krasokorčuliarkou sveta v ženskej sólovej kategórii.


== Kariéra ==

Sotnikovová začala s krasokorčuľovaním vo veku 4 roky na moskovskom štadióne „Južnyj“ v blízkosti svojho bydliska. Keď mala 7 rokov, dostala sa do klubu CSKA Moskva („Centraľnyj sportivnyj klub armii“), o rok neskôr, v roku 2004, začala Sotnikovovú trénovať Jelena Germanovna Bujanovová (Vodorezovová).
V roku 2008 dvanásťročná Sotnikovová pri svojom debute na seniorskej súťaži rovno vyhrala majstrovstvá Ruska. Podľa pravidiel Medzinárodnej korčuliarskej únie sa medzinárodných juniorských súťaží môžu zúčastňovať krasokorčuliari vo veku od 13 rokov, seniorských súťaží od 14 rokov a majstrovstiev Európy, sveta a zimných olympijských hier krasokorčuliari od veku 15 rokov. Preto sa kvôli svojmu veku Sotnikovová nemohla zúčastňovať medzinárodných súťaží až do sezóny 2010/2011. V januári 2009 vyhrala Majstrovstvá Ruska juniorov. V nasledujúcej sezóne obsadila na majstrovstvách Ruska štvrté miesto, na majstrovstvách Ruska juniorov šieste miesto.


=== Sezóna 2010/2011 ===
Prvých medzinárodných juniorských súťaží sa Sotnikovová zúčastnila v sezóne 2010/2011. Súťaž juniorskej série „Grand Prix“ v Rakúsku vyhrala s odstupom viac ako 10 bodov od svojich súperiek. Rovnako vyhrala aj finále juniorskej „Grand Prix“. Koncom decembra 2010 získala Sotnikovová druhé zlato na majstrovstvách Ruska а vo februári 2011 vyhrala svoj prvý titul juniorskej majsterky sveta.


=== Sezóna 2011/2012 ===
V súlade s pravidlami Medzinárodnej korčuliarskej únie sa Sotnikovová v sezóne 2011/2012 ešte nemohla zúčastniť seniorských majstrovstiev sveta a majstrovstiev Európy, ale mala právo zúčastniť sa súťaží série seniorskej „Grand Prix“. Na „Cup of China 2011“ i „Cup of Russia 2011“ získala bronzovú medailu. V decembri 2011 Sotnikovová vyhrala svoju prvú seniorskú súťaž „Golden Spin of Zagreb 2011“ a koncom decembra získala svoj tretí titul majsterky Ruska. Na Olympijských hrách mladých 2012 v Innsbrucku získala striebornú a na MS juniorov 2012 bronzovú medailu.
Sotnikovová sa v roku 2012 zúčastnila ako členka ruského tímu súťaže „World Team Trophy“, kde skončila na 4. mieste a vylepšila si svoj osobný rekord v krátkom programe ziskom 113,57 bodov.


=== Sezóna 2012/2013 ===
V roku 2013 mohla Sotnikovová prvýkrát štartovať aj na majstrovstvách Európy, kde skončila na druhom mieste s celkovým výkonom 193,99 bodov а porazila ju iba obhajkyňa titulu, päťnásobná majsterka Európy Carolina Kostnerová.


== Programy ==


== Prehľad výsledkov ==


== Referencie ==


== Zdroj ==
Tento článok je čiastočný alebo úplný preklad článku Сотникова, Аделина Дмитриевна na ruskej Wikipédii.


== Iné projekty ==

 Commons ponúka multimediálne súbory na tému Adelina Dmitrijevna Sotnikovová