revision: 7597324
title: "Ma\u010Farsk\xE9 vzdu\u0161n\xE9 sily"
url: https://sk.wikipedia.org/wiki/Ma%C4%8Farsk%C3%A9_vzdu%C5%A1n%C3%A9_sily


---

Maďarské vzdušné sily (maď. Magyar Légierő) sú leteckou zložkou Maďarských obranných síl. Hlavná úloha súčasných Maďarských vzdušných síl spočíva predovšetkým v obranných účeloch.


== Názov ==
1919: Červený letecký oddiel
1938 – 1945: Maďarské kráľovské letectvo
1948 – 1951: Letectvo Maďarskej armády
1951 – 1990: Letectvo Maďarskej ľudovej armády
od roku 1990: Maďarské vzdušné sily


== História ==


=== 1918 – 1920 ===
Maďarské vojenské letectvo, založené Prvou maďarskou republikou koncom roku 1918 na troskách rakúsko-uhorských cisárskych a kráľovských leteckých zborov, prešlo v marci 1919 pod komunistické vedenie Maďarskej republiky rád, ktoré nasadilo svoje letecké sily v bojoch proti Česko-Slovensku a Rumunsku. V dôsledku porážky Maďarska a uzavretia Trianonskej mierovej zmluvy v roku 1920 musela maďarská armáda (početne obmedzená na 35 000 mužov) rozpustiť svoje letectvo a všetky lietadlá odovzdať štátom Dohody. Na dodržiavanie podmienok mierovej zmluvy dohliadala letecká komisia Malej dohody.


=== 30. roky 20. storočia ===

Maďarské kráľovstvo začalo tajne obnovovať svoje letectvo v 30. rokoch, kedy sa v jeho výzbroji objavili, napríklad talianske stíhacie lietadlá Fiat CR.32 a CR.42, takisto talianske bombardéry Caproni Ca.101 alebo maďarské pozorovacie a ľahké bombardovacie lietadlá Weiss WM-21 Sólyom. Budovanie vojenského letectva bolo v tomto období maskované ako súkromné letecké kluby. K 1. októbru 1937 disponovalo maďarské vojenské letectvo celkovo 192 lietadlami. Na stretnutí so zástupcami Malej dohody v juhoslovanskom Blede sa Maďarom podarilo 22. augusta 1938 oficiálne dojednať právo na znovuvyzbrojenie, ktoré zahŕňalo aj vznikajúce Maďarské kráľovské letectvo (Magyar Királyi Honvéd Légierő). Zhoršujúca sa medzinárodná situácia koncom septembra 1938 viedla k vyhláseniu pohotovosti maďarského letectva, ktoré malo byť 6. októbra rozmiestnené na svojich letiskách pre prípadné bojové nasadenie. Bojovú pripravenosť sa však k tomuto dátumu nepodarilo dosiahnuť.Maďarské stíhacie lietadlo Fiat CR.32 zostrelilo dňa 25. októbra 1938 nad okresom Komárno vo vtedajšom Česko-Slovensku lietadlo typu Letov Š.328 letky 10 Leteckého zboru Československej brannej moci. K incidentu došlo počas krízového obdobia po Mníchovskej dohode, kedy prebiehali boje v česko-slovensko-maďarskom pohraničí. Velenie Česko-slovenskej armády vydalo rozkaz, aby bolo v budúcnosti každé maďarské lietadlo, ktoré naruší vzdušný priestor republiky, okamžite zostrelené. Tento rozkaz bol následne zrušený na príkaz ministra národnej obrany Jana Syrového, ale vzhľadom k posilneniu obrany Slovenska letkami presunutými z územia Čiech už k ďalším incidentom až do marca 1939 nedošlo. K prvému bojovému nasadeniu Maďarského kráľovského letectva došlo v marci 1939 počas tzv. Malej vojny s nedávno vzniknutým Slovenským štátom. Maďarské stíhačky CR.32 vybojovali vzdušnú nadvládu nad doposiaľ sa formujúcimi Slovenskými vzdušnými zbraňami, ktoré prišli o niekoľko lietadiel Avia B.534 a Š.328.


=== Druhá svetová vojna ===

V roku 1940 disponovalo velenie maďarského letectva celkovo 326 lietadlami v prvej línii, ktoré boli rozdelené medzi dva stíhacie pluky, jeden prieskumný pluk a jeden bombardovací pluk. U letectva slúžilo približne 4 300 mužov. Maďarské kráľovské letectvo sa v apríli 1941 zúčastnilo po boku armád Osi invázie do Juhoslávie. Keď v júni 1941 Maďarsko vyhlásilo vojnu Sovietskemu zväzu, nasadilo na východnom fronte okrem pozemného vojska aj letectvo. V tomto období sa niektoré jednotky prezbrojili zo zastaraných dvojplošníkov CR.32 a CR.42 na typ Reggiane Re.2000. Ťažké boje na východnom fronte si však vybrali svoju daň a mnoho maďarských lietadiel bolo zostrelených v urputných bojoch nad Ukrajinou. V októbri 1942 bola väčšina jednotiek maďarského letectva posilnená modernými nemeckými stíhačkami Messerschmitt Bf 109F-4, strmhlavými bombardérmi Junkers Ju 87 a ťažkými stíhačkami Messerschmitt Me 210. Bf 109 boli neskôr vylepšené na verziu G-2 a s postupom vojny až na verziu G-14. Od roku 1944 muselo Maďarské kráľovské letectvo čeliť aj náletom bombardovacích zväzov Armádnych vzdušných síl USA (United States Army Air Forces), ktoré boli zamerané hlavne na maďarský priemysel a infraštruktúru. Najúspešnejším stíhacím pilotom Maďarského kráľovského letectva sa stal Dezső Szentgyörgyi, ktorému bolo oficiálne priznaných 30 zostrelov nepriateľských lietadiel. Boj na strane Osi však zaplatilo Maďarské kráľovské letectvo značnými materiálnymi a ľudskými stratami. Po skončení druhej svetovej vojny v Európe v máji 1945 bolo Maďarské kráľovské letectvo rozpustené.


=== 1945 – 1990 ===

Po skončení druhej svetovej vojny zostala na maďarskom území Červená armáda, čo ovplyvnilo politické i vojenské smerovanie Maďarska, ktoré sa pod vedením Maďarskej strany pracujúcich v roku 1949 premenovalo na Maďarskú ľudovú republiku a v roku 1955 vstúpilo do vojenského paktu Varšavskej zmluvy. Ešte predtým však 1. apríla 1948 začala svoju pôsobnosť letecká zložka ministerstva obrany, čím došlo k povojnovému obnoveniu maďarského vojenského letectva, resp. Letectva Maďarskej armády (Magyar Honvédség légierejének). Dňa 15. júla 1949 vzniklo veliteľstvo letectva. Premenovaním Maďarskej armády vzniká 1. júna 1951 Maďarská ľudová armáda (Magyar Néphadsereg) a v rámci nej tiež Letectvo Maďarskej ľudovej armády (Magyar Néphadsereg légierejének).V roku 1956 vypuklo protikomunistické maďarské povstanie, ktoré viedlo k intervencii sovietskych vojsk a dočasnému rozpusteniu Maďarskej ľudovej armády. Vojenské letectvo sa začalo obnovovať v roku 1957. V 60. a 70. rokoch bolo okrem iného vyzbrojené niekoľkými verziami sovietskeho stíhacieho lietadla MiG-21, česko-slovenskými cvičnými prúdovými lietadlami L-29 Delfín, dopravnými lietadlami Antonov An-26 či vrtuľníkmi typu Mil (Mi-1, Mi-2, Mi-4 a Mi-8). V 80. rokoch boli vo výzbroji aj stíhačky MiG-23 a stíhacie bombardéry Su-22 či bojové vrtuľníky Mil Mi-24.


=== 1990 – súčasnosť ===

Po páde komunizmu Maďarsko odkúpilo z výzbroje bývalých Vzdušných síl Národnej ľudovej armády NDR (Luftstreitkräfte der Nationalen Volksarmee) lietadlá L-39 Albatros či novšie verzie bojových vrtuľníkov Mi-24. Rusko dodalo v rámci splácania svojho dlhu Maďarsku celkovo 28 stíhacích lietadiel MiG-29, načo boli postupne vyradené všetky staršie typy bojových lietadiel. Po vstupe Maďarska do NATO pokračovali ďalšie redukcie vzdušných síl, a to vrátane základní, z ktorých zostali v prevádzke len dve, Szolnok a Kecskemét. Na leteckej základni Pápa sú dislokované tri strategické dopravné lietadlá Boeing C-17A Globemaster III, ktoré využíva „Ťažké dopravné krídlo“ (Heavy Airlift Wing) v rámci medzinárodnej iniciatívy strategickej leteckej dopravy. Ako náhradu za stíhačky MiG-29 si Maďarsko prenajalo 14 švédskych viacúčelových stíhacích lietadiel JAS 39 Gripen, pričom prvý stroj priletel na základňu Kecskemét v marci 2006. Do decembra 2007 bolo dodaných všetkých 14 Gripenov.
V roku 2016 sa začal rozsiahly modernizačný program pod názvom „Zrinyi 2026“. Jeho prvým významným krokom bola objednávka 36 vrtuľníkov Airbus v roku 2018. Bolo objednaných 20 ľahkých viacúčelových vrtuľníkov H145M a neskôr v tom istom roku 16 viacúčelových H225M. Všetkých 20 vrtuľníkov H145M bolo dodaných do konca roka 2021. V júni 2020 bolo zo služby vyradené posledné taktické dopravné lietadlo Antonov An-26, čím Maďarské vzdušné sily dočasne zostali bez taktickej leteckej prepravnej kapacity. Koncom roka 2020 boli objednané dve lietadlá Embraer KC-390, ktoré majú plniť tieto úlohy. Prvé lietadlo má prísť v roku 2023, druhé v roku 2024. Pozemná protivzdušná obrana dostala v roku 2020 veľkú posilu aj vďaka objednávke raketového systému NASAMS a 11 radarov EL/M-2084. Modernizoval sa aj systém protivzdušnej obrany krátkeho dosahu Mistral. V rámci modernizačného programu Maďarské vzdušné sily prejavili záujem získať aj nové moderné cvičné prúdové lietadlá. Počas návštevy spoločnosti Aero Vodochody vykonali 17. novembra 2021 hodnotiace lety lietadla Aero L-39NG. V apríli 2022 maďarskí predstavitelia a Aero oznámili, že Maďarsko podpísalo dohodu o kúpe 12 lietadiel L-39NG, ktoré by mali prísť v roku 2024.V auguste 2021 bola podpísaná zmluva so spoločnosťou Saab o modernizácii flotily Gripenov, ktorá bude zahŕňať vylepšený radar PS-05/A Mk4 a novú výzbroj. Po implementácii softvérovej aktualizácie MS20 Block 2 by maďarské Gripeny boli schopné odpaľovať rakety Meteor, IRIS-T a bomby GBU-49. Všetky tieto zbrane sú v procese obstarávania od roku 2022. Maďarské vzdušné sily plánujú udržať svoju modernizovanú flotilu Gripenov aj po roku 2030 a dokonca získať dostatok stíhačiek na sformovanie druhej stíhacej letky. Lietadlá 5. generácie ako F-35 sú príliš drahé a ich pokročilé schopnosti nie sú potrebné pre obranné potreby Maďarska. Schopnosť náletov (kde má stealth veľkú výhodu) nie je pre maďarské letectvo prioritou a žiadny potenciálny nepriateľ v regióne nemá stealth stíhačky. S najväčšou pravdepodobnosťou však maďarské letectvo nakoniec prejde na stíhacie lietadlá 5. generácie a plánuje sa tak či onak zapojiť do niektorého z európskych projektov vývoja stíhačiek.


== Štruktúra ==

Bojové veliteľstvo Maďarských obranných síl (Magyar Honvédség Összhaderőnemi Parancsnokság), sídlo v Stoličnom Belehrade
101. letecká brigáda rytiera Dezsőa Szentgyörgyiho (MH vitéz Szentgyörgyi Dezső 101. Repülődandár), základňa Kecskemét
Taktická letka „Puma“ („Puma“ Harcászati Repülőszázad): JAS 39C/D Gripen EBS HU
Taktická cvičná letka „Dongó“ („Dongó“ Harcászati Kiképző Repülőszázad): JAS 39C/D Gripen EBS HU
Dopravná letka „Teve“ („Teve“ Szállítórepülő-század): 2× A319-112, 2× Falcon 7X
86. vrtuľníková brigáda Józsefa Kissa (MH Kiss József 86. Helikopterdandár), základňa Szolnok
Prápor bojových vrtuľníkov „Phoenix“ („Phoenix“ Harci Helikopter zászlóalj): 6× Mi-24P, 2× Mi-24V
Prápor dopravných vrtuľníkov Ernőa Rubika (Rubik Ernő Szállítóhelikopter zászlóalj): 5× Mi-17, 2× Mi-17N, 20× H145M
Zmiešaná cvičná letka (Vegyes kiképző repülőszázad): 2× H125 Écureuil, 2× Z-242L, 6× Z-143LSi
47. letecká základňa (MH 47. Bázisrepülőtér), základňa Pápa
Ťažké dopravné krídlo (Heavy Airlift Wing) v rámci medzinárodnej iniciatívy Strategic Airlift Capability
Ťažká dopravná letka (Heavy Airlift Squadron): 3× C-17A Globemaster III
205. protilietadlový raketový pluk Tibora Dánielfyho (MH Dánielfy Tibor 205. Légvédelmi Rakétaezred), sídlo v Győri
1. protilietadlová raketová skupina (1. Légvédelmi rakétaosztály): 2K12M Kub
2. protilietadlová raketová skupina (2. Légvédelmi rakétaosztály): Mistral
Vodičský prápor (Vezetési zászlóalj): 9K310 Igla-1
Centrum velenia a riadenia vzdušných operácií (MH Légi Műveleti Vezetési és Irányítási Központ), sídlo vo Vespréme
Operačné centrum (Hadműveleti Központ)
Centrum riadenia letovej prevádzky (Légi Irányító Központ)
Opravovňa lietadiel (MH Légijármű Javítóüzem), sídlo v Kecskeméte


== Lietadlový park ==


== Vývoj leteckého výsostného znaku Maďarských vzdušných síl ==

		
		
		
		
		
		
		
		
		
		
		
		
		


== Referencie ==


== Iné projekty ==

 Commons ponúka multimediálne súbory na tému Maďarské vzdušné sily


== Zdroj ==
Tento článok je čiastočný alebo úplný preklad článkov Hungarian Air Force na anglickej Wikipédii a Maďarské letectvo na českej Wikipédii.