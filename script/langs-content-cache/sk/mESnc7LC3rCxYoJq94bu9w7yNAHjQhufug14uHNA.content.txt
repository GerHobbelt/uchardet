revision: 6998353
title: Bebrava (rieka)
url: https://sk.wikipedia.org/wiki/Bebrava_(rieka)


---

Bebrava je rieka na západnom Slovensku, preteká územím okresov Bánovce nad Bebravou, Partizánske, a Topoľčany. Je to pravostranný prítok Nitry, je tokom IV. rádu. Má dĺžku 47,2 km, plochu povodia 634 km² a priemerný prietok 2,3 m³/s v ústí (Práznovce). Bebrava je vrchovinovo-nížinným typom rieky.


== Prameň ==
Pramení v Strážovských vrchoch, v podcelku Zliechovská hornatina, na juhozápadnom svahu Židovho vrchu (878,2 m n. m.) v nadmorskej výške cca 770 m n. m., na území obce Čierna Lehota. 


== Opis toku ==
Najprv tečie na juh, preteká cez Suchú dolinu s výskytom viacerých druhov skamenelín a preteká obcou Čierna Lehota, kde zľava priberá potok, ktorý sa prelamuje cez krasové územie Sokolie skaly. V obci tiež priberá pravostranný potok z južného svahu Záhradčia (820,4 m n. m.) a ľavostranný prítok z oblasti Závadskej poľany. Pod obcou sa stáča na juhozápad, ďalej preteká obcou Šípkov a po pripojení ľavostranného Trebichavského potoka sa oblúkom stáča cez obec Slatina nad Bebravou k severozápadu a neskôr k západu. Opúšťa Strážovské vrchy a vteká do Nitrianskej pahorkatiny. Preteká cez obce Krásna Ves a Timoradza, v ktorej sprava priberá Timoradzský potok, pod obcou zľava dva menšie prítoky, spájajúce sa v jednom mieste (221,9 m n. m.), ďalej tečie okolo obce Podlužany a pri Horných Ozorovciach sa spája s významným prítokom, pravostranným Machnáčom. Potom tečie cez Bánovce nad Bebravou, na území mesta priberá zľava najprv Jelešnicu a Dubničku, potom sprava Svinicu a napokon na južnom okraji mesta (pri Biskupiciach) aj pravostranný Inovec a vzápätí najvýznamnejší prítok Radišu zľava (199,6 m n. m.). Ďalej preteká rovinatým územím popri obciach Dolné Naštice a Rybany, na území ktorej priberá sprava Haláčovku, neskôr Livinu pri obci Livina a nasledujú prítoky zľava - Pravotický potok a Hydina. V záverečnom úseku tečie poza obec Nadlice, spája sa s Rybianskym kanálom zľava a neskôr ešte s Rajčianskym potokom a Solčianskym potokom (169,8 m n. m.) sprava. Pri obci Práznovce sa vlieva do vodnatejšej Nitry (169,0 m n. m.).


== Povodie Bebravy podľa prítokov (v smere toku) ==
Bebrava (P - pravostranné prítoky, Ľ - ľavostranné prítoky)

Brekovský potok Ľ
Trebichavský potok Ľ
Slatinka P
Kopanička P
Timoradzský potok P
Zlobina Ľ
Cebovský kanál P
Machnáč P
Havránkovský potok P
Petrovka P
Trenčianka P
Bobotský potok Ľ
Baraní jarok Ľ
Jelešnica Ľ
Jelšie P
Dubnička Ľ
Bradliansky potok P
Svinica P
Sviniansky potok Ľ
Jastrabský potok P
Mitický potok Ľ
Cípec Ľ
Svitavský potok Ľ
Hradniansky potok P
Kochnáčsky potok P
Slamený potok P
Inovec P
Bratinovský potok P
Vrbovský potok P
Radiša Ľ
Čierny potok Ľ
Závada P
Kšinka P
Rakovec Ľ
Brusné P
Omastiná Ľ
Podhradský potok Ľ
Striebornica Ľ
Haláčovka P
Livina P
Novohorský potok P
Šišovský potok P
Libichavský potok Ľ
Višňová Ľ
Pravotický potok Ľ
Dendeš P
Hydina Ľ
Miezgovský potok P
Sítenský potok Ľ
Rybiansky kanál Ľ
Rajčiansky potok P
Solčiansky potok P


== Pozri aj ==
Zoznam vodných tokov v povodí Bebravy