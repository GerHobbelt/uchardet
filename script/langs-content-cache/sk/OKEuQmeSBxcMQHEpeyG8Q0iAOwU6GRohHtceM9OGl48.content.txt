revision: 7462209
title: "Du\u0161an Jamrich"
url: https://sk.wikipedia.org/wiki/Du%C5%A1an_Jamrich


---

doc. Mgr. Dušan Jamrich (* 25. október 1946, Bratislava) je slovenský herec a pedagóg. Bol prvým manželom Magdy Vášáryovej.
Po štúdiu na gymnáziu pracoval rok v Polygrafických závodoch. Na štúdium herectva sa dostal na druhý pokus, keď po prvých úspešných prijímacích pohovoroch prijali len dvoch uchádzačov a neotvorili ročník.
Po absolvovaní štúdia herectva na VŠMU v Bratislave (1970) člen, v rokoch 1991 – 1996, od 1. januára 1993 riaditeľ, od 1. januára 1996 generálny riaditeľ SND v Bratislave. Dňom 1. októbra 1996 bol z politických dôvodov z funkcie odvolaný, znova vymenovaný za generálneho riaditeľa SND bol 1. januára 1999. Koncom roka 2005 bol ministrom kultúry z funkcie odvolaný.
V roku 2002 bol Dušan Jamrich zvolený za viceprezidenta významnej medzinárodnej organizácie ETC (Európska divadelná konvencia), ktorá združuje 35 divadiel z 22 krajín Európy (Činohra SND je členom ETC od roku 2000).
Z úloh: Jochanan (Hviezdoslav, Herodes a Herodias), Richard II. (W. Shakespeare), Orestes (J. W. Goethe, Ifigénia v Tauride), Dosužev (A. N. Ostrovskij, Výnosné miesto), Geľo (Jozef Hollý, Geľo Sebechlebský), Michael (Brian Friel, Tance na sklonku leta), Ilja (Ján Solovič, Zlatý dážď), Adam (Hacks, Adam a Eva). Patrí medzi popredných recitátorov, znalcov Hviezdoslavovej poézie. Spolupracoval s rozhlasom, televíziou (seriál Povstalecká história – 1984). Film mu neposkytol väčšie príležitosti.


== Ocenenia ==
V roku 1988 dostal titul zaslúžilý umelec.
V roku 2003 mu prezident Rudolf Schuster prepožičal štátne vyznamenanie Rad Ľudovíta Štúra I. triedy.


== Filmografia (výber) ==
1968: Niet inej cesty (Dohnányi)
1968: Traja svedkovia (žandár)
1971: Zlozor (sokoliar Martin)
1976: Vojaci slobody (Lannurien)
1977: Dvere dokorán (Peter)
1986: Kohút nezaspieva (major von Lukas)
1987: Neďaleko do neba (Ľudovít Štúr)
2009: Ordinácia v ružovej záhrade (Heinrich Heinrichsen)
2014: Chlapi neplačú (Ján Pollner)
2022: Šťastná rybka


== Referencie ==