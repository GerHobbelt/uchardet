revision: 7541070
title: Demi Lovato
url: https://sk.wikipedia.org/wiki/Demi_Lovato


---

Demetria Devonne „Demi“ Lovato (* 20. august 1992, Albuquerque, Nové Mexiko, USA) je americká speváčka a herečka. Po účinkovaní v televíznom seriáli Barney & Friends (2002 – 2004) sa dostala do popredia vďaka role Mitchie Torresovej v hudobnom filme Camp Rock (2008) a jeho pokračovaní Camp Rock 2: The Final Jam (2010). Pieseň k filmu s názvom „This Is Me“, na ktorej spolupracovala s Joeom Jonasom, sa umiestnila na deviatom mieste Billboard Hot 100.
Po podpísaní zmluvy s Hollywood Records vydala svoj debutový pop-rockový album Don't Forget (2008), ktorý debutoval na druhom mieste v rebríčku Billboard 200. Jeho pokračovanie, Here We Go Again (2009), sa umiestnilo na prvom mieste v USA, zatiaľ čo jeho titulná skladba sa dostala na 15. miesto rebríčka Hot 100. Na treťom štúdiovom albume s názvom Unbroken (2011) experimentovala s popom a R&B. Singel „Skyscraper“ získal v USA platinu. V roku 2013 vydala svoj štvrtý album Demi, ktorý debutoval na treťom mieste rebríčka Billboard 200 a singel „Heart Attack“ sa umiestnil v top 10 v mnohých krajinách. Do svojho piateho a šiesteho albumu, Confident (2015) a Tell Me You Love Me (2017), zakomponovala aj prvky soulu. Získala nomináciu na cenu Grammy za album Confident, zatiaľ čo „Sorry Not Sorry“, hlavný singel albumu Tell Me You Love Me, sa stal jej najvyššie umiesteným singlom v USA. Po sérii samostatných vydaní piesní vyšiel v apríli 2021 jej siedmy štúdiový album Dancing with the Devil... the Art of Starting Over.
V televíznom seriáli Sonny vo veľkom svete (2009 – 2011) si zahrala hlavnú postavu, zatiaľ čo v Glee hosťovala v niekoľkých epizódach. Stala sa porotkyňou druhej a tretej série amerického X Factoru. Zahrala si tiež v televíznom filme Ako chrániť princezné (2009), animovanom komediálnom filme Šmolkovia: Stratená dedina (2017) či hudobnej komédii Eurovision Song Contest: The Story of Fire Saga (2020).
Lovato predala v USA viac ako 24 miliónov nahrávok a získala tiež množstvo ocenení, vrátane MTV Video Music Award, 14 Teen Choice Awards, piatich People's Choice Awards, dvoch latinskoamerických hudobných cien, Guinnessovho svetového rekordu a bola zahrnutá v zozname Time 100 v roku 2017. V roku 2013 vydala knihy Buď silná: 365 dní v roku a tiež nahrala dokumenty Demi Lovato: Simply Complicated (2017) a Demi Lovato: Dancing with the Devil (2021), v ktorých sa venuje svojim osobným problémom.


== Život a kariéra ==


=== 1992 – 2006: Skorý život a začiatky kariéry ===
Narodila sa v Albuquerque v Novom Mexiku. Jej otec Patrick Martin Lovato (1960 – 22. jún 2013) bol inžinier a hudobník, a matka Dianna De La Garza (rod. Dianna Lee Smith; * 8. august 1962) je bývalá roztlieskavačka Dallas Cowboys Cheerleaders. Má staršiu sestru Dallas Lovato (* 4. február 1988), mladšiu sestru Madison De La Garza (spoločná matka) a ďalšiu mladšiu sestru Amber (spoločný otec). S tou však prvýkrát prehovorila až keď mala 20 rokov.Demini rodičia sa rozviedli v roku 1994, krátko po jej druhých narodeninách. Demin otec mal mexický pôvod (vrátane španielskych, amerických, vzdialených portugalských a židovských predkov). Jej matka má írsky a anglický pôvod. Vďaka testom DNA Demi zistila, že má aj škandinávsky (16%) a africký pôvod (1%).Demi vyrastala v Dallase v Texase. V roku 2002 začala svoju hereckú kariéru v televíznom seriáli Barney a priatelia (Barney & Friends), kde si zahrala postavu sedemročnej Angely. V siedmich rokoch sa Demi začala venovať hre na klavír a v desiatich na gitaru, potom chodila aj na hodiny herectva a tanca. V rozhovore s Ellen DeGeneresovou Demi prezradila, že bola obeťou šikanovania, a preto jej rodičia požiadali o domáce vzdelávanie. Demi získala diplom v apríli 2009. Neskôr sa stala hovorkyňou organizácie PACER, ktorá sa zaoberá šikanovaním a objavila sa v reality šou Amerika hľadá topmodelku, kde tiež hovorila otvorene proti šikane. V roku 2006 sa objavila v seriáli Prison Break, kde si zahrala 14-ročnú Danielle, a nasledujúci rok v seriáli Just Jordan.


=== 2007 – 2008: Camp Rock a Don't Forget ===

V rokoch 2007 a 2008 stvárnila rolu Charlotte Adamsovej v krátkom televíznom seriáli As the Bell Rings na Disney Channel. V rovnaký deň v lete 2007 sa Demi uchádzala o rolu v televíznom filme Camp Rock a v seriáli Sonny vo veľkom svete, kde získala obe role. V Camp Rocku stvárnila hlavnú rolu Mitchie Torres. Film mal premiéru 20. júna 2008 a videlo ho cez 8,9 miliónov divákov. Filmové soundtracky boli vydané o tri dni skôr, ale boli považované za menej aktuálne ako soundtracky z High School Musical. Gillian Flynn z Entertainment Weekly sa domnieva, že bol Deminými hereckými schopnosťami nezaujatý, ale nakoniec vyhlásil, že má „bezmyšlienkový úsmev niekoho, komu sa často opakuje, že má skvelý úsmev“. Demi naspievala štyri soundtracky vrátane „We Rock“ a „This Is Me“. V lete sa pustila do svojho prvého turné Demi Live! Warm Up Tour, predtým, ako oznámila, že bude mať svoj debutový album. Tiež sa stala predskokankou Jonas Brothers na ich turné Burnin' Up Tour.Demin debutový album Don't Forget bol vydaný 23. septembra 2008 a dostal pozitívny ohlas. Michael Slezak z Entertainment Weekly povedal, že Demi uspokojí svojich dospievajúcich fanúšikov, ale nezíska si rockerov. Album debutoval na druhom mieste v Billboard Hot 200 s 89,000 predanými kópiami v prvom týždni predaja. Album od tej doby získal zlatú platňu od Recording Industry Association of America (RIAA), ktorého sa predalo cez 500,000 kusov v rôznych krajinách. Prvý singel z albumu bol „Get Back“, ktorý bol pochválený pre svoje pop-rockové prvky a dosiahol vrcholné číslo 43 v Billboard Hot 100. Podobne na tom bol aj druhý singel „La La Land“, u ktorého boli predstavené silné rockové prvky. A posledný singel, ktorý nesie rovnaký názov ako album, „Don't Forget“, sa umiestnil na 67. mieste v Billboard Hot 100.


=== 2009 – 2010: Sonny vo veľkom svete a Here We Go Again ===

V roku 2009 spolu s Miley Cyrus, Selenou Gomez a Jonas Brothers naspievala charitatívnu pieseň „Send It On“, ktorá slúžila ako ústredná melódia pre ekologickú organizáciu Disney Friends For Change. Dňa 8. februára mal premiéru televízny seriál Sonny vo veľkom svete na stanici Disney Channel, kde Demi stvárnila hlavnú rolu Sonny Munroe, novú členku v reality šou Náhody (So Random!). Robert Lloyd z Los Angeles Times opísal jej herecký výkon ako veľmi dobrý a priaznivo ju prirovnal k hviezde zo seriálu Hannah Montana, Miley Cyrus. Demi si v júni 2009 zahrala vo filme Ako chrániť princezné (Princess Protection Program) od Disney Channel. Stvárnila princeznú Rosalindu po boku svojej hereckej kolegyne Seleny Gomez. Tento film sa stal tretím najlepšie ohodnoteným filmom Disney Channel Original Movie, ktorého premiéru videlo okolo 8,5 miliónov divákov.
Demin druhý album Here We Go Again bol vydaný 21. júla 2009 a Demi opísala akustický štýl podobný Johnovi Mayerovi. Tento album bol kritikmi priaznivo hodnotený hlavne kvôli rockovým prvkom. Album debutoval v prvom týždni v rebríčku Billboard Hot 200 na prvom mieste s predajom okolo 180 000 kópií. Demi sa ešte pred jeho vydaním vydala na svoje letné turné. Z tohto albumu vydala dva single, prvý z nich bol rovnomenný singel „Here We Go Again“, ktorý sa umiestnil na 15. mieste. Druhý singel bol „Remember December“, ktorý bol komerčne neúspešný, ale dostal sa na 80. miesto v rebríčku UK Singles Chart.
Demi sa vydala na ďalšie turné pod názvom: Live in Concert, ktoré začalo 21. júna a skončilo 21. augusta 2009. Toto turné zahŕňalo 40 miest a malo predskokanov ako David Archuleta, KSM a Jordan Pruit. Demi a Archuleta dostali cenu Teen Choice Awards 2009 v kategórii „Choice Music Tour“. V marci Demi naspievala s Joeom Jonasom druhú charitatívnu pieseň „Make a Wave“ pre Disney Friends For Change. V máji si Demi zahrala rolu schizofrenickej teenagerky v šiestej sérii seriálu Klinika Grace v epizóde s názvom „Shiny Happy People“. Hoci kritici chválili jej všestrannosť, boli chladní k jej herectvu a cítili, že jej vzhľad bol určený predovšetkým k prilákaniu divákov. Neskôr v tomto roku sa Demi vybrala na svoje prvé medzinárodné turné do Južnej Ameriky a potom sa pripojila k turné Jonas Brothers Live in Concert ako hosť.
3. septembra 2010 vyšlo pokračovanie filmu Camp Rock 2: Veľký koncert, kde znovu stvárnila hlavnú rolu Mitchie Torresovú. Film nebol taký úspešný, ako jeho prvá časť, ale Demin herecký výkon bol spoľahlivo atraktívny. Tento film sa stal číslom jedna na kanáli Disney Channel a videlo ho viac ako 8 miliónov divákov. 10. augusta vyšiel k tomuto filmu soundtrack, v ktorom Demi naspievala deväť piesní vrátane „Can't Back Down“ a „Wouldn't Change a Thing“. Soundtrack debutoval na treťom mieste v rebríčku Billboard 200 a prvý týždeň sa predalo cez 41,000 kópií. Turné The Jonas Brothers' 2012 World Tour bolo prepracované, aby tam mohli včleniť aj Demi a zvyšok obsadenia filmu. Začalo 7. augusta, o dva týždne skôr, ako bolo plánované. Soundtrack k druhej sérii seriálu Sonny vo veľkom svete bol vydaný 5. októbra, v ktorom naspievala štyri piesne vrátane „Me, Myself and Time“. Táto pieseň sa dostala na 163. miesto v rebríčku Billboard 200 a stala sa tak jej najmenej predávaným soundtrackom.


=== 2010 – 2012: Unbroken a The X Factor ===

V tomto mesiaci oznámila svoj odchod zo seriálu Sonny vo veľkom svete, pretože si chcela dať prestávku od herectva s tým, že seriál tiež končí; neskôr povedala, že by sa k herectvu vrátila, ak by sa cítila presvedčená urobiť to. Jej odchod zo seriálu mal za následok vznik spin-offu s názvom, Náhody (So Random!), v ktorom hralo pôvodné obsadenie seriálu, ale už bez Sonny. Seriál bol po jednej sérii zrušený.20. septembra 2011 vydala svoj tretí štúdiový album pod názvom Unbroken. Tento album mal menej pop-rockových prvkov a experimentovala s R&B. Tento album bol kritikmi prijatý s nadšením a vyhlásili, že Demi vďaka svojim osobným bojom mala kde čerpať a hudba bola viac osobnejšia, než u predchádzajúcich dvoch albumov. Prvým singlom z tohto albumu sa stala pieseň „Skyscraper“, ktorá je známa svojím posolstvom sebadôvery. Tento singel bol umiestnený na 10. mieste v Billboard Hot 100. Ako druhý singel vybrala Demi pieseň „Give Your Heart A Break“, ktorý sa umiestnil na 16. mieste v USA. Singel „Skyscraper“ bol certifikovaný v USA platinovou platňou, zatiaľ čo „Give Your Heart A Break“ dvakrát. Demi začala menšie propagačné turné pod názvom Summer Tour 2012, ktoré začalo v júni a končilo v septembri. Neskôr toto turné premenovala na A Special Night with Demi Lovato a navštívila rôzne americké štáty. V júli 2012 bol singel „Skyscraper“ nominovaný v kategórii „Najlepšie video s posolstvom“ na MTV Video Music Awards 2012 a podarilo sa jej zvíťaziť.V apríli 2012 začala pracovať na svojom štvrtom štúdiovom albume. V auguste 2012 sa stala porotkyňou druhej série amerického X Faktoru s platom 1 milión dolárov. Demi dostala na starosť kategóriu teenagerov, ktorí sa nedostali ani do Top 5 ako posledná zostala Cece Frey, ktorá sa umiestnila na 6 mieste. V marci potvrdila, že sa stane porotkyňou tretej série, tým sa jej plat zdvojnásobil. 24. decembra 2012 vydala hudobné video „Angles Among US“, ktorý bol venovaný obetiam základnej školy Sandy Hook, kde bola masová prestrelka.


=== 2013 – 2014: Demi a Glee ===

24. februára 2013 vydala Demi svoj ​​prvý singel „Heart Attack“ z jej štvrtého albumu. Tento song bol veľmi pozitívne hodnotený, bol pochválený za electropopové prvky s akustickou formou basgitary a bubnov. Prvý týždeň táto pieseň debutovala v rebríčku Billboard Hot 100 na čísle 12 s predajom viac ako 250.000 kópií.
10. mája 2013 Demi vydala svoj štvrtý štúdiový album Demi. Tento album bol hodnotený kladne. Niektorí vyhlásili, že je to veľmi dobrá ochutnávka popu, electropopu a R&B a ďalší vyhlásili, že je chudobnejší ako jej predchádzajúce albumy. Tento album debutoval na Billboard Hot 200 na 3. mieste s predajom 110.000 kusov. Tento album sa dostal do prvej desiatky v krajinách ako sú Veľká Británia, Nový Zéland a Španielsko. 16. júla 2013 Demi vydala jej druhý singel pod názvom „Made in the USA“, ktorý sa umiestnil na 80. mieste Billboard Hot 100 a nejaký väčší úspech nemal. Tretím singlom z tohto albumu sa stal „Neon Lights“ a štvrtým „Really Don't Care“.
Demi neskôr vydala deluxe verziu jej štvrtého albumu, ktorá zahŕňala 7 nových piesní, vrátane 4 živých vystúpení a troch štúdiových nahrávok. Jedna z týchto piesní bol singel „Up“, ktorý nahrala s Ollym Mursom na jeho štvrtý štúdiový album. Demi prispela piesňou „Heart by Heart“ do soundtracku k filmu Nástroje smrteľníkov: Mesto z kostí (The Mortal Instruments: City of Bones). 22. augusta bolo oznámené, že Demi súhlasila, že sa objaví v šiestich epizódach piatej série seriálu Glee. Stvárnila Dani, newyorskú umelkyňu, ktorá sa spriatelí s Rachel Berryovou (Lea Michele) a Santanou Lopezovou (Naya Rivera). Neskôr spolupracuje s kolegom nováčikom, ktorého postavu stvárňuje Adam Lambert. Demi debutovala v druhej epizóde, ktorá mala premiéru 3. októbra. 19. novembra vydala knihu s názvom Staying Strong: 365 Days a Year a bola preložená aj do slovenčiny ako Buď silná: 365 dní v roku. Kniha sa stala bestsellerom v zozname New York Times.Demi oznámila že 9. februára 2014 sa vydá na svoje turné Neon Lights Tour, ktoré bude zahŕňať Severnú a Južnú Ameriku. 21. októbra 2013 vydala k filmu Ľadové kráľovstvo (Frozen) pieseň „Let It Go“. Pieseň bola povýšená na singel a v rebríčku Billboard Hot 100 sa umiestnila na čísle 38. Demi v decembri 2013 potvrdila, že sa nevráti do porotcovského kresla štvrtej série X Factoru kvôli turné a nahrávaniu piateho albumu. 18. mája 2014 bolo oznámené, že bude spolupracovať na piesni „Somebody to You“ so skupinou The Vamps. V máji bolo tiež oznámené jej štvrté turné (a prvé svetové turné, zahŕňajúce 25 miest), Demi World Tour a jeho prvé severoamerické dátumy. V novembri 2014, bola Demi predskokankou na turné Enriqueho Iglesiasa, Sex and Love Tour, vo Veľkej Británii. Demi taktiež oznámila spoluprácu s jej dlhoročným kamarátom Nickom Jonasom na ich spoločnej piesni „Avalanche“, ktorá bola vydaná na jeho albume Nick Jonas. V septembri Demi oznámila svoju vlastnú značku produktov na starostlivosť o pleť s názvom Devonne by Demi. 24. decembra 2014 prekvapila svojich fanúšikov darčekom v podobe videoklipu k piesni „Nightingale“.


=== 2015 – 2016: Confident ===
Demin piaty album Confident bol vydaný 16. októbra 2015. Počas nahrávania albumu Demi povedala: „Už som začala nahrávať môj nový album, mám v pláne ho nahrávať aj počas turné. Zvuk sa práve vyvíja do všetkého, čím som bola, a čím sa chcem stať.“ Ďalej uviedla: „Ak príde na sebavedomie, nikdy som si sebou nebola taká istá ako umelec. Ale nie len v osobných záležitostiach ale i v hudbe. Album mi dá príležitosť ukázať ľuďom, čo naozaj dokážem.“V máji 2015 Billboard oznámil, že Demi začína s novým vydavateľstvom Safehouse Records, ktorého bude spoluvlastníčka. Na tomto vydavateľstve bude spolupracovať s Nickom Jonasom a jej manažérom Philom McIntyre. Bude to nová spolupráca medzi UMG nahrávacími vydavateľstvami Island Records (Nickovo vydavateľstvo) a Hollywood Records (Demino vydavateľstvo). Bolo potvrdené, že Demin nadchádzajúci piaty štúdiový album vyjde vďaka novej spolupráci Hollywood/Island/Safehouse. To bude druhýkrát v jej kariére, čo Demi pracovala s viacerými vydavateľstvám.Demi 1. júna vydala singel s názvom „Cool for the Summer“ a 18. septembra 2015 vyšiel druhý singel „Confident“ z rovnomenného albumu. 17. októbra 2015 vystupovala s piesňami „Cool for the Summer“, „Confident“ a „Stone Cold“ v 45. sérii Saturday Night Live. Demi spolupracovala s kapelou Fall Out Boy na piesni „Irresistible“ z ich šiesteho albumu American Beauty/American Psycho. V tom istom mesiaci podpísala zmluvu s modelingovou agentúrou, Wilhelmina Models. 22. októbra vydala videoklip k R&B piesni „Waitin for You“ z albumu Confident, na ktorej spolupracovala s reperkou Sirah. 26. októbra 2015 Demi s Nickom Jonasom oznámili, že sa vydajú na ich spoločné turné Future Now Tour. 11. decembra ju Billboard ocenil prvou 'Rulebreaker Award' v histórii za jej vplyv v hudobnom priemysle ako aj za to, že má plne pod kontrolou svoju kariéru a svojim životným príbehom inšpiruje a posilňuje najmä ostatné dievčatá a ženy. 21. marca 2016 bola pieseň „Stone Cold“ vydaná ako posledný singel z albumu Confident. 1. júla 2016 vydala nový singel „Body Say“ na propagáciu svojho turné.


=== 2017 – 2018: Tell Me You Love Me ===

Vo februári 2017 sa stala výkonnou producentkou dokumentárneho filmu Beyond Silence, ktorý sleduje 3 osoby a ich skúsenosti s duševnými poruchami, vrátane bipolárnej poruchy, schizofrénie, depresie a úzkosti. Spolupracovala so skupinou Cheat Codes na piesni „No Promises“, ktorá vyšla v marci 2017 a taktiež s Jaxom Jonesom a Stefflonom Donom na piesni „Instruction“, vydanou v júni 2017. V roku 2017 sa Demi dostala na zoznam magazínu Time – 100 najplyvnejších ľudí. 5. mája priznala, že pracuje na svojom novom dokumentárnom filme, I Am: Demi Lovato. 8. mája 2017 oznámila spoluprácu s výrobcom športového oblečenia Fabletics na podporu iniciatívy Organizácie Spojených národov, Girl Up.V júli 2017 vydala pieseň „Sorry Not Sorry“ ako hlavný singel zo svojho šiesteho štúdiového albumu, ktorý sa stal jej najvyššie umiestnenou piesňou na Novom Zélande a v USA (6. miesto) a tiež v Austrálii (8. miesto). Stal sa tiež jej najpredávanejším singlom v USA a získal päťnásobnú platinovú certifikáciu RIAA. Album s názvom Tell Me You Love Me vyšiel 29. septembra a debutoval na treťom mieste v americkom rebríčku Billboard 200 s predajom 78 000 kópií v prvom týždni. Dostal pozitívne ohlasy od hudobných kritikov a stal sa prvým speváčkiným albumom, ktorý získal v USA platinovú certifikáciu. 17. októbra vydala YouTube dokument Demi Lovato: Simply Complicated zameraný na jej život, kariéru a osobné boje. Bol nominovaný na „Najlepší hudobný dokumentárny film“ na udeľovaní cien MTV Movie & TV Awards 2018. V októbri 2017 Lovato oznámila dátumy severoamerickej časti jej turné Tell Me You Love Me World Tour so špeciálnymi hosťami, ako sú DJ Khaled a Kehlani. V nasledujúcich mesiacoch potvrdila tiež európske a juhoamerické časti turné. Turné sa začalo vo februári 2018.V novembri 2017 vydala singel „Échame la Culpa“ spolu s portorickým spevákom Luisom Fonsim. 24. marca 2018 vystúpila vo Washingtone, D.C. na March for Our Lives, demonštrácii proti zbraniam. V máji vydala Christina Aguilera singel s názvom „Fall in Line“ zo svojho albumu Liberation, v ktorom sa predstavila aj Lovato. Tiež spolupracovala na skladbe skupiny Clean Bandit, „Solo“. Táto pieseň sa stala speváčkinou prvou piesňou číslo jeden vo Veľkej Británii. 21. júna vydala nový singel s názvom „Sober“, ktorý označovala ako „moja pravda“, a pojednáva v ňom o bojoch so závislosťou a triezvosťou.


=== 2019 – 2021: Návrat k herectvu a album Dancing with the Devil... the Art of Starting Over ===
11. mája 2019 odhalila, že podpísala zmluvu s novým manažérom Scooterom Braunom. Zdieľala, že „nemôže byť šťastnejšia, je inšpirovaná a nadšená, že začne túto ďalšiu kapitolu“. V auguste 2019 vyšlo najavo, že sa predstaví v Eurovision Song Contest: The Story of Fire Saga, pôvodnom filme Netflixu režiséra Davida Dobkina, ktorý vychádza z rovnomennej pesničkovej súťaže. Film mal nakoniec premiéru 26. júna 2020 a zahrali si v ňom Will Ferrell a Rachel McAdams. To bolo prvé Demino herecké vystúpenie od jej hosťovania v seriáli Glee v roku 2013 a jej filmovej úlohy v Camp Rock 2: The Final Jam (2010). Neskôr odhalila svoj návrat do televízie s opakujúcou sa rolou vo finálnej sezóne sitcomu NBC, Will & Grace, kde hrala Willovu náhradnú matku. Lovato ohlásila talkshow Pillow Talk With Demi Lovato, ktorá sa má vysielať na novej streamovacej platforme Quibi. Šou, ktorá má byť ešte zverejnená, bude pozostávať z desiatich epizód a bude obsahovať úprimné, nefiltrované rozhovory medzi speváčkou a odbornými hosťami i celebritami, ktoré budú skúmať témy ako aktivizmus, pozitivita tela, rodová identita, sex, vzťahy, sociálne siete a wellness. V januári 2021 bolo oznámené, že Lovato bude hlavnou herečkou a výkonnou producentkou komediálneho televízneho seriálu NBC Entertainment s názvom Hungry, ktorý bude sledovať „priateľov, ktorí patria do skupiny ľudí s problémami s jedlom, a navzájom si pomáhajú hľadať vzťah k správnym veciam v chladničke“.
V januári 2020 absolvovala prvé hudobné vystúpenie od svojej prestávky a to predstavením singla „Anyone“ na 62. ročníku udeľovania cien Grammy. Pieseň, ktorá bola nahraná štyri dni pred jej predávkovaním drogami v roku 2018, bola uvedená na iTunes okamžite po vystúpení. 2. februára 2020 vystúpila na koncerte Super Bowl LIV s americkou hymnou „The Star-Spangled Banner“. 6. marca vydala nový singel s názvom „I Love Me“. Vydanie bolo doplnené o hosťujúce vystúpenie v The Ellen DeGeneres Show. 16. apríla ona a Sam Smith vydali pieseň s názvom „I'm Ready“. Remix piesne „Lonely Hearts“ od JoJo spolu s Demi vyšiel 28. augusta 2020. Na MTV Video Music Awards 2020 získala dve nominácie za pieseň „I Love Me“ a stala sa prvou umelkyňou v histórii VMA, ktorá získala nomináciu osem po sebe nasledujúcich rokov. 10. septembra Lovato v spolupráci s hnutím Hope For The Day na prevenciu samovrážd vydala pieseň s americkým DJ-om Marshmellom s názvom „OK Not to Be OK“. 30. septembra 2020 vydala prostredníctvom Twitteru song „Still Have Me“. Ten bol neskôr vydaný na digitálnych platformách. 14. októbra pred prezidentskými voľbami v roku 2020 vydala politickú baladu s názvom „Commander in Chief“. 15. novembra 2020 moderovala 46. ročník People's Choice Awards. 20. novembra sa predstavila v piesni amerického rappera Jeezyho s názvom „My Reputation“. 4. decembra predstavila remix piesne „Monsters“ od rockovej skupiny All Time Low po boku s Blackbear. Lovato bola vybraná, aby vystúpila počas Celebrating America, hlavného televízneho špeciálu pri príležitosti inaugurácie Joe Bidena. Zaspievala pieseň „Lovely Day“ (1977) od Billa Withersa.Štvordielny dokumentárny seriál, ktorý sleduje Demin život, mal premiéru v marci 2021 na YouTube. Seriál má názov Demi Lovato: Dancing with the Devil a režíroval ho Michael D. Ratner. Predstavila v ňom svoju osobnostnú a hudobnú cestu za posledné tri roky. Neskôr bolo oznámené, že siedmy štúdiový album s názvom Dancing with the Devil... the Art of Starting Over vyjde 2. apríla 2021. Lovato ho definovala ako „neoficiálny soundtrack k dokumentu“. Na albume sa nachádzajú spolupráce s Arianou Grande, Noah Cyrus a Saweetie a Samom Fischerom. 26. marca 2021 vydala titulnú skladbu albumu s názvom „Dancing with the Devil“.


== Filantropia ==

Demi je zapojená do rozsiahlych filantropických aktivít. Podieľala sa na podpore organizácie Disney Friends for Change, ktorá presadzuje „ekologicko-priateľské správanie“. Demi, Selena, Miley a Jonas Brothers nahrali pieseň „Send It On“, ktorá slúžila ako ústredný song pre túto organizáciu v roku 2009. Pieseň debutovala v hitparáde Billboard Hot 100 na dvadsiatom mieste. Organizácii Disney Friends for Change poslala všetky svoje výnosy piesne ekologicky zameraným charitatívnym organizáciám, patriacim do organizácie Disney Worldwide Conservation Fund. O rok neskôr nahrala s Joeom Jonasom novú pieseň s názvom „Make a Wave“, druhý charitatívny singel.  Demi je tiež hovorkyňa pre kampane Join the Surge Campaign!, DoSomething.Org a Joining the Surge od Clean & Clear, ktorá podporuje mládež, aby prijali opatrenia vo svojich komunitách. V roku 2010 podporovala kampaň „Be Counted“, ktorá pripravovala sčítanie ľudu v Spojených štátoch. V októbri 2010 bola hovorkyňa organizácie PACER, ktorá bojuje proti šikane. Demi sa podieľa na kampani „A Day Made Better“ a podporila DonateMyDress.org, Kids Wish Network, Love Our Children USA, Detskú výskumnú nemocnicu sv. Jude a Mesto nádeje.
V apríli 2012 sa stala prispievajúcou redaktorkou časopisu Seventeen, kde opisovala svoj osobný boj svojmu ženskému dospievajúcemu publiku. V októbri sa stala veľvyslankyňou Mean Stinks, kampaňou, ktorá sa zaoberá odstráneniu dievčenského šikanovania. V máji 2013 bola spomenutá pre svoju obetavosť a pomoc mladým duševne-chorým ľuďom na National Children's Mental Health Awareness Day vo Washingtone.
Na konci júna 2013 Demi oznámila vytvorenie Lovato Treatment Scholarship Program, ktorý pomenovala po svojom zosnulom otcovi a platí náklady na liečbu pre duševne chorých pacientov. V auguste 2013 odcestovala do Kene, pri príležitosti 21. narodenín a zúčastnila sa v programe medzinárodnej charitatívnej organizácie Free The Children.
V máji 2014 bola Demi vymenovaná za LA Pride Parade Veľkého maršala a hlavného vodcu NYC Pride Week za jej príspevok LGBT komunite. NYC Pride hovorca Patti Diluigi povedal: „Demi Lovato je úžasným vzorom pre dnešnú mládež, a to ako LGBT aj ako non-LGBT, pre jej aktivity v oblasti rovnosti, pozitívnych správach o body image, a miery otvorenosti s jej bojmi. Ako komunita, máme šťastie, že máme spojencov, ako je Demi.“
Demi sa tiež stala tvárou kampani o ľudských právach pre America's for Marriage Equality (manželstvá rovnakých pohlaví). Pre vyhlásenie kampane Demi uviedla: „Či ste LGBT alebo nie, vaša láska je platná, krásna a neuveriteľná láska. Takže poďme chrániť a posilniť inštitúciu tým, že manželstvá rovnakého pohlavia sa budú môcť právne vziať. Prosím, pripojte sa ku mne a k väčšine amerických občanov, ktorí podporujú manželstvo rovnakého pohlavia.“


== Umenie ==


=== Vplyv ===

Demi uviedla Kelly Clarkson, Christinu Aguileru, Arethu Franklin, Gladys Knight, Billyho Gilmana, Billieho Holidaya a Britney Spears medzi jej hudobné vplyvy. O Gilmanovi povedala: „Keď som bola malá, mali sme rovnaký hlasový rozsah. Cvičila som jeho piesne stále.“ Demi počúvala metalovú hudbu v jej mladistvom veku a povedala, že piesne, ktoré písal John Mayer na ňu urobili obrovský vplyv. Po vydaní albumu Unbroken povedala, že jej hudobné štýly sa posunuli smerom k Hip-hopu a R&B. Demi povedala o svojom obdive ku Kelly Clarkson: „Myslím si, že je skvelý vzor. Nikdy som ju nevidela na verejnosti piť alebo nosiť škandalózne oblečenie. Cítim, že je skvelým vzorom a že je extrémne talentovaná.“ Demino turné Neon Lights Tour bolo inšpirované Beyoncé.


=== Hlas ===
Demi má plný lyrický sopránový hlas. Má hlasový rozsah troch oktáv a poltón. Nick Levine z Digital Spy komentoval jej spev z albumu Don't Forget a povedal, že je určite silnejšia speváčka než Jonasovci a že v skutočnosti sú jej plnohodnotné vokálne vystúpenia stále pôsobivé. Becky Brain z Idolator napísala, že Demi má zabijacký hlas prvej triedy, ktorý sa dá dobre využiť. Podľa Sophie Schillaci z The Hollywood Reporter, má hlas, ktorý môže umlčať aj najtvrdších kritikov a má v sebe niečo, čo nie je často nájdené medzi jej rovesníkmi. Na adresu Deminho druhého albumu Here We Go Again, Jeff Miers z The Buffalo News napísal: „Na rozdiel od veľa Disney rovesníkov Demi vie naozaj spievať a nepotrebuje maskovať akýkoľvek nedostatok prirodzenej schopnosti.“
Pri práci s Demi na jej treťom štúdiovom albume Unbroken, Ryan Tedder vyhlásil: „Demi ma svojim hlasom vyhodila von z vody! Nemal som tušenie, aký má dobrý hlas. Je jedna z najlepších spevákov, s ktorými som kedy pracoval. Doslova... Myslím si, že je speváčka na úrovni Kelly Clarkson. A Kelly má sadu piskľavých tónov.“ Tedder tiež komentoval ich spoločnú prácu na piesni „Neon Lights“ z jej štvrtého albumu: „Ona má v populárnej hudbe jeden z najväčších rozsahov, možno najvyššiu plnosť hlasu, s ktorým som kedy pracoval.“ Tamsyn Wilce z Alter The Press takto okomentovala jej vokály z albumu Demi: „To len ukazuje, aké silné má hlasivky a aj pri práci s rôznymi štýlmi s nimi môže kompletne pracovať.“ V súhrne pre Neon Lights Tour, Mike Wass z Idolator povedal: „Nepotrebuješ žiarivé rozptýlenie, keď môžeš spievať ako Demi a spojiť sa s davom na takej emocionálnej úrovni.“
V súhrne pre Demi World Tour, Marielle Wakim z Los Angeles Magazine takto okomentovala Demin spev: „To dievča vie spievať. Zahoď svoj strach z toho, že ťa budú súdiť ľudia z Facebooku a zo Spotify jej diskografie, pretože ty sa budeš smiať naposledy, keď sa päť rokov (pravdepodobne skôr) vyhrá Grammy. Na 22-ročnú speváčku je to úžasný hlasový rozsah.“


== Osobný život ==


=== Rezidencie ===
V roku 2010, na svoje osemnáste narodeniny, kúpila dom v stredomorskom štýle v Los Angeles, ale po odchode z liečebne v januári 2011 sa rozhodla žiť v „triezvom dome“ v Los Angeles. V septembri 2016 kúpila za 8,3 milióna dolárov aj dom v mestskej štvrti Laurel Canyon v Los Angeles, ktorý v júni 2020 predala za 8,25 milióna dolárov. V septembri 2020 kúpila dom v štvrti Studio City v Los Angeles za 7 miliónov dolárov.


=== Záujmy ===
V roku 2016 začala trénovať brazílske jiu-jitsu, bojové umenie odvodené od jujutsu. Získala modrý pás.


=== Sexualita, rodová identita a vzťahy ===
Demi nemala záujem o vytvorenie vzťahu so svojím zosnulým otcom Patrickom po rozvode s jej matkou. O ich zlom a napätom vzťahu povedala: „Bol zlý, ale chcel byť dobrým človekom. Chcel mať svoju rodinu a keď sa moja mama vydala za môjho nevlastného otca, stále mal obrovské srdce, kedy povedal: Som rád, že sa o teba stará a robí prácu, ktorú by som si prial robiť ja.“ Demi o ňom zložila viacero piesní. Patrick zomrel na rakovinu 22. júna 2013 vo veku 53 rokov. Po jeho smrti povedala, že bol duševne chorý a na jeho počesť vytvorila Program Lovato Treatment Scholarship Program.
Lovato niekoľko mesiacov v roku 2009 chodila so spevákom Trace Cyrusom. V roku 2010 krátko randila so svojim kolegom z Camp Rocku, Joeom Jonasom. V roku 2010 začala chodiť s americkým hercom Wilmerom Walderramom. 3. júna 2016 prostredníctvom sociálnej siete oznámili, že sa svoj vzťah rozhodli ukončiť. Lovato od januára do júla 2017 chodila s bojovníkom UFC, Guilhermom Bomba Vasconcelosom. Koncom roku 2018 krátko randila s návrhárom Henrym Levym. S modelom Austinom Wilsonom randila niekoľko mesiacov až do konca roku 2019. 23. júla 2020 oznámila svoj zasnúbenie s hercom Maxom Ehrichom. Dovtedy spolu randili štyri mesiace, no zásnuby v septembri nakoniec odvolali.Lovato opisuje svoju sexualitu ako fluidnú a povedala, že je pripravená nájsť lásku s niekým bez ohľadu na pohlavie. V júli 2020 sa označila za queer vo vyhláseniach, v ktorých smútila nad smrťou svojej kolegyne zo seriálu Glee, Naye Rivery. V marci 2021 vyšla s tým, že je pansexuálna a sexuálne fluidná a v rozhovore uviedla: „Vždy som vedela, že som do pekla queer, ale musela som to plne prijať.“ V tom istom rozhovore sa nazvala „príliš queer“ na to, aby v tom čase randila s mužmi. Vyjadrila sa, že je hrdá na to, že patrí k tomu, čo nazývajú „abecedná mafia“, s odvolaním sa na LGBT komunitu.19. mája 2021 Lovato verejne vystúpila ako nebinárna osoba a oznámila svoje rozhodnutie oficiálne zmeniť svoje rodové zámená na oni/nich. Svojej rodine a priateľom to povedala v roku 2020.


=== Zdravie ===
Lovato trpela mentálnou anorexiou (záchvatovým typom), sebapoškodzovaním a bola šikanová predtým, ako odišla na liečenie vo veku 18 rokov. 1. novembra 2010 odstúpila z turné Jonas Brothers: Live in Concert, pričom vstúpila do liečebného zariadenia pre „fyzické a emocionálne problémy“. Bolo oznámené, že sa rozhodla vstúpiť do liečby po tom, čo udrela tanečníčku Alex Welch; rodina a manažment ju presvedčili, že potrebuje pomoc. Lovato uviedla, že za incident prevzala „100-percentnú zodpovednosť“. 28. januára 2011 dokončila hospitalizáciu v Timberline Knolls a vrátila sa domov. Lovato priznala, že mala bulímiu, rezala sa a „samoliečila“ drogami a alkoholom „ako mnoho tínedžerov, aby si utlmili bolesť“. Dodala, že „v zásade mala nervové zrútenie“ a počas liečby jej bola diagnostikovaná bipolárna porucha. Neskôr priznala, že kokaín užívala niekoľkokrát denne a pašovala ho do lietadiel.V apríli 2011 sa stala redaktorom časopisu Seventeen a napísala článok, v ktorom popísala svoje problémy. V marci 2012 odvysielala televízia MTV dokumentárny film Demi Lovato: Stay Strong o jej liečení a uzdravení. V januári 2013 bolo oznámené, že žije v liečebnom zariadení v Los Angeles viac ako rok, pretože cíti, že je to najlepší spôsob, ako sa vyhnúť návratu k svojej závislosti a poruchám príjmu potravy. Lovato 15. marca 2017 oslávila päťročné výročie svojej triezvosti.Vo svojom YouTube dokumente z roku 2017 Demi Lovato: Simply Complicated, Lovato odhalila, že jej liečba v Timberline Knolls nebola úplne úspešná, pričom uviedla, že v roku, ktorý nasledoval po pobyte v liečebni, stále bojovala s alkoholizmom a závislosťou od kokaínu. Dokonca bola pod vplyvom kokaínu počas rozhovoru o svojej triezvosti. Povedala: „Nepracovala som na svojom programe. Nebola som pripravená vytriezvieť. Šňupala som v lietadlách, v kúpeľniach. Nikto to nevedel.“Lovato tiež uviedla, že jej závislosť na drogách a alkohole spôsobila, že sa nie len niekoľkokrát predávkovala, ale neskôr to začalo mať vplyv na jej schopnosť koncertovať a propagovať svoj album Unbroken, pričom priznala, že počas vystúpenia na American Idol v roku 2012 mala opicu. Potom, čo manažérsky tím vyjadril svoj úmysel opustiť ju, Lovato súhlasila, že obnoví liečbu a poradenstvo v súvislosti so závislosťou, čo ju viedlo k presťahovaniu sa do zariadenia v Los Angeles so spolubývajúcimi a zodpovednosťou, ktorá jej pomôže prekonať problémy s drogami a alkoholom. V roku 2021, keď Lovato uviedla, že skončila s tvrdými drogami, ako je heroín, odhalila, že nie je úplne triezva, pretože pije a fajčí marihuanu s mierou, s čím mnohí jej priatelia otvorene nesúhlasili. Rozhodla sa pre striedmosť, pretože cítila, že príde isté zlyhanie, ak si povie, že už nikdy nebude piť ani fajčiť.V roku 2021 povedala, že pôvodne prijala svoju bipolárnu diagnózu a podelila sa o to s verejnosťou v roku 2011, pretože to vysvetľovalo jej nevyrovnané správanie, ale neskôr prišla k presvedčeniu, že to bolo nepresné: „Keď som mala 18, vystrájala som z mnohých dôvodov, ale teraz viem od viacerých rôznych lekárov, že to nebolo preto, že by som bola bipolárna. Musela som kur*a dospieť.“ Lovato tiež uviedla, že diagnóza bola zrevidovaná na poruchu pozornosti a hyperaktivity (ADHD).


==== Predávkovanie drogami (2018) ====
21. júna 2018 vydala singel „Sober“, v ktorom odhalila, že po šiestich rokoch triezvosti došlo k relapsu. 24. júla 2018 bola prevezená do zdravotného strediska Cedars-Sinai v Los Angeles po tom, ako bola do ich domu privolaná záchranná služba kvôli predávkovaniu opiátmi. Lovato priznala: „Lekári mi povedali, že som mala päť až desať minút, ak by ma nikto nenašiel, už by som tu nebola.“ Speváčka bola stabilizovaná a neskôr v priebehu dňa sa zotavovala. Údajne sa predávkovala oxykodónom kontaminovaným fentanylom. Ako protijed jej podali naloxón. Lovato mala tiež množstvo zdravotných komplikácií vyplývajúcich z predávkovania, vrátane viacerých mozgových príhod, srdcového infarktu a poškodenia mozgu, ktoré jej spôsobili trvalé problémy so zrakom. Hospitalizovali ju dva týždne a následne nastúpila do lôžkového rehabilitačného zariadenia.Predávkovanie malo rozsiahly mediálny dosah, čo viedlo k tomu, že bola najvyhľadávanejšou osobou na Google v roku 2018, pred Meghan Markleovou, Brettom Kavanaughom, Loganom Paulom a ďalšími osobnosťami, ktoré získali veľkú pozornosť počas celého roka. CBS News zaradili jej predávkovanie na 29. miesto najväčších príbehov roku 2018.V decembri 2018 Lovato pridala príspevok na Twitter, aby rozptýlila nepravdivé informácie o predávkovaní, a poďakovala svojim fanúšikom. Napísala: „Ak mám pocit, že svet potrebuje niečo vedieť, poviem to SAMA. Všetko, čo moji fanúšikovia potrebujú vedieť, je, že tvrdo na sebe pracujem, som šťastná a čistá a som tak vďačná za ich podporu.“ Dodala, že jedného dňa „poviem svetu, čo sa presne stalo, prečo sa to stalo a aký je môj dnešný život... ale pokiaľ nie som pripravená to zdieľať s ľuďmi, prestaňte, prosím, vymýšľať si s*ačky, o ktorých nič neviete. Stále potrebujem priestor a čas na uzdravenie.“Lovato o tejto záležitosti hovorila v rozhovore v roku 2020 v The Ellen DeGeneres Show, kde popísala, ako zhoršené boje s bulímiou v roku 2018 prispeli k jej prípadnému predávkovaniu drogami, pretože tri mesiace pred incidentom došlo k relapsu, kvôli tomu, že bola mimoriadne nešťastná. Speváčka tieto boje pripisuje extrémnym opatreniam na kontrolu jedla, ktoré jej vtedajší manažér Phil McIntyre prijal. Lovato ďalej vysvetlila, že spolu s kontrolou od jej manažérskeho tímu jej neposkytli potrebnú pomoc: „Ľudia, kontrolovali, aké sú moje objednávky v Starbucks, na mojich bankových výpisoch... len také maličkosti... viedlo ma to k tomu, že som bola skutočne nešťastná a moja bulímia sa vážne zhoršila a požiadala som o pomoc, no nedostala som pomoc, ktorú som potrebovala.“ Okrem toho rozprávala, že jej myšlienkový proces v noci, keď relapsovala po šiestich rokoch triezvosti, bol nasledujúci: „Som šesť rokov triezva a som nešťastná. Som ešte nešťastnejšia, než som bola, keď som pila. Prečo som triezva?“ Keď Lovato konfrontovala svoj manažment s týmito myšlienkami, ten odpovedal: „Si veľmi sebecká, to by zničilo nielen tvoje veci, ale aj naše.“ Vďaka tomu sa Lovato cítila „úplne opustená“ a keď sa k tomu primiešali nedoriešené problémy jej zosnulého otca tak „sa v tú noc opila [...] “.Trauma zo znásilnenia
V roku 2021 Lovato odhalila, že keď mala 15 rokov, bola znásilnená, počas natáčania pre Disney Channel. Násilník bol jej herecký kolega, a tak sa s ním musela naďalej stretávať. Incident prispel k jej bulímii a sebapoškodzovaniu. Niekomu o incidente povedala, ale útočník „sa kvôli tomu nikdy nedostal do problémov. Nikdy ho neodstránili z filmu, v ktorom hral.“ Lovato tvrdila, že v tom čase nebrala tento čin ako znásilnenie, až dokedy nezačala byť sexuálne aktívna. Paradoxne bola so svojimi hereckými kolegami súčasťou skupiny, ktorí nosili prstene čistoty a čakali až do svadby. Rozhodla sa však podeliť o svoje skúsenosti, pretože verí, že každý by mal „hovoriť, ak môže a cíti sa pri tom príjemne“. Lovato tiež uviedla, že bola znásilnená aj počas predávkovania drogami v roku 2018, pričom mesiac po incidente si uvedomila, že v tom momente nebola pri vedomí natoľko, aby s tým dokázala súhlasiť.


== Diskografia ==


=== Albumy ===
Don't Forget (2008)
Here We Go Again (2009)
Unbroken (2011)
Demi (2013)
Confident (2015)
Tell Me You Love Me (2017)
Dancing with the Devil... the Art of Starting Over (2021)
Holy Fvck (2022)


== Koncertné turné ==


===== Ako hlavný umelec =====
Demi Live! Warm Up Tour (2008)
Demi Lovato: Live in Concert (2009 – 2010)
A Special Night with Demi Lovato (2011 – 2013)
The Neon Lights Tour (2014)
Demi World Tour (2014 – 2015)
Tell Me You Love Me World Tour (2018)


===== Ako spolu-umelec =====
Future Now Tour (s Nickom Jonasom) (2016)


===== Propagačné =====
An Evening with Demi Lovato (2011)


===== Ako predskokan =====
Jonas Brothers – Burnin' Up Tour (2008)
Avril Lavigne – Best Damn Tour (2008)
Jonas Brothers – Jonas Brothers World Tour (2009)
Jonas Brothers – Live in Concert World Tour (2010)
Enrique Iglesias – Sex and Love Tour (2014)


== Publikácie ==
Staying Strong: 365 Days a Year, Feiwel & Friends (19. november 2013) ISBN 978-1-250-05144-8
Staying Strong: A Journal, Feiwel & Friends (7. október 2014) ISBN 978-1-250-06352-6


== Filmografia ==


== Referencie ==


== Zdroj ==
Tento článok je čiastočný alebo úplný preklad článku Demi Lovato na anglickej Wikipédii (číslo revízie nebolo určené).