revision: 7460063
title: "Kristen Gilbertov\xE1"
url: https://sk.wikipedia.org/wiki/Kristen_Gilbertov%C3%A1


---

Kristen Gilbertová (* 13. november 1967, Fall River, Massachusetts, USA) je americká sériová vrahyňa, ktorá bola uznaná vinnou troch vrážd prvého stupňa, jednej vraždy druhého stupňa a z dvoch pokusov o vraždu pacientov v nemocnici pre vojnových veteránov v Northamptone, Massachusetts. Pacientom spôsobila srdcový záchvat tým, že im injekčne podala veľkú dávku adrenalínu, nevystopovateľnému srdcovému stimulantu. Následne reagovala na spustený alarm a často sama resuscitovala daných pacientov.
Gilbertovej známe obete sú Stanley Jagodowski (65), Henry Hudon (35), Kenneth Cutting (41) a Edward Skwira (69).


== Kariéra a vraždy ==
V roku 1989 začala pracovať vo VAMC (Veterans Affairs Medical Center) v Northamptone ako zdravotná sestra. Nadriadenými bola opisovaná ako tichá a bezproblémová. Napriek tomu, že si ostatné sestry všimli vyšší počet úmrtí počas Gilbertovej smien, viac sa tým nezaoberali a čoskoro ju zo srandy začali prezývať "Anjel smrti".
V roku 1996 tri sestry nahlásili svoje obavy kvôli zvyšujúcemu sa počtu úmrtí kvôli srdcovému záchvatu a súčasnej zvýšenej spotrebe adrenalínu, a tak sa začalo vyšetrovanie.
Gilbertová krátko nato dala v nemocici výpoveď a nemocnica dostala anonymné hlásenie o bombe v nemocnici. Vyšetrovateľom sa podarilo zistiť, že to bola Gilbertová a bola odsúdená na niekoľko mesiacov vo väzení. To prišlo vyšetrovateľom vhod, lebo bola bezpečne vo väzení, nemohla ďalej ubližovať pacientom a oni mohli v pokoji pokračovať vo vyšetrovaní.
Prišlo sa na to, že Gilbertová udržiavala mimomanželský vzťah s nemocničným strážnikom Jamesom Perraultom a núdzové situácie v nemocnici zneužívala na to, aby získala jeho pozornosť. Hoci bola obvinená len zo štyroch vrážd, ostatný zdravotnícky personál ju upodozrieval z viac ako osemdesiatich úmrtí.
Perrault nakoniec svedčil proti Gilbertovej a uviedol, že jednu vraždu mu priznala počas telefonovania. Obhajoba argumentovala nedostatkom priamych dôkazov.
Gilbertová bola uznaná vinnou 14. marca 2001 na federálnom súde. Hoci Massachusetts nepoužíva trest smrti, jej zločiny boli považované za federálne a teda by bol trest smrti možný. Napriek tejto možnosti bola odsúdená na doživotný trest odňatia slobody bez možnosti predčasného prepustenia.


== Zdroj ==
Tento článok je čiastočný alebo úplný preklad článku Kristen Gilbert na anglickej Wikipédii.