revision: 5735098
title: THRAK
url: https://sk.wikipedia.org/wiki/THRAK


---

THRAK je jedenásty štúdiový album britskej rockovej skupiny King Crimson. Vydaný bol v apríli 1995 a v britskom rebríčku predajnosti sa umiestnil najlepšie na 58. mieste. THRAK je prvý klasický štúdiový album po 10 ročnej prestávke, ktorú si skupina v rokoch 1984 až 1994 vybrala.


== Popis albumu a jeho história ==
Prvým počinom King Crimson po tejto pauze bolo EP VROOOM vydané v roku 1994, po ktorom nasledoval o rok neskôr album THRAK. Skupina sa z kvarteta, ktoré vystupovalo v 80. rokoch, pretransformovala do tzv. dvojitého tria: dvaja gitaristi – dvaja basgitaristi (hráči na Chapman Stick) – dvaja bubeníci. K pôvodným členom Robertovi Frippovi, Adrianovi Belewovi, Tonymu Levinovi a Billovi Brufordovi sa pridali Trey Gunn a Pat Mastelotto, ktorých spoznal Fripp v medziobdobí, kedy spolupracoval s inými hudobníkmi. Skupina začala vystupovať s novým materiálom už na jeseň 1994 (turné v Argentíne). Ďalšie série koncertov začala po vydaní albumu v máji 1995.
Doska THRAK sa svojim charakterom výrazne odlišuje od albumov, ktoré King Crimson vydali v 80. rokoch a ktoré čiastočne mierili skôr do oblastí pop rocku. THRAK naopak nadväzuje na dosku Red, ktorú skupina nahrala v roku 1974. Album obsahuje väčšinu skladieb vydaných už na EP VROOOM, ktoré však boli upravené a znovu nahrané. Na THRAK sa nachádza 15 piesní rôznej povahy. Úvodná „VROOOM“ je industriálna inštrumentálka, v piesni „Dinosaur“ text odkazuje na starnutie rockerov a ich skupín, vo „Walking on Air“ prejavil svoj lyrický cit Adrian Belew. Nasledujúca „B'Boom“ je neobvyklý bubenícky duet, na ktorý nadväzuje titulná experimentálne skladba „THRAK“. Druhú polovicu albumu tvoria piesne „People“, „One Time“ a „Sex Sleep Eat Drink Dream“ poprekladané drobnými skladbami. V závere sa nachádza, ako protiklad úvodu, inštrumentálka „VROOOM VROOOM“ s nadväzujúcou codou.


== Zoznam skladieb ==
„VROOOM“ – 4:38
„Coda: Marine 475“ – 2:41
„Dinosaur“ – 6:37
„Walking on Air“ – 4:38
„B'Boom“ – 4:11
„THRAK“ – 3:59
„Inner Garden I“ – 1:47
„People“ – 5:53
„Radio I“ – 0:44
„One Time“ – 5:22
„Radio II“ – 1:03
„Inner Garden II“ – 1:16
„Sex Sleep Eat Drink Dream“ – 4:50
„VROOOM VROOOM“ – 5:50
„VROOOM VROOOM: Coda“ – 3:01


== Obsadenie ==
Adrian Belew – spev, gitara
Robert Fripp – gitara, mellotron
Tony Levin – basgitara, Chapman Stick, elektrický kontrabas, vokály
Trey Gunn – Chapman Stick, vokály
Bill Bruford – bicie, perkusie
Pat Mastelotto – bicie, perkusie


== Zdroj ==
Tento článok je čiastočný alebo úplný preklad článku THRAK na českej Wikipédii.