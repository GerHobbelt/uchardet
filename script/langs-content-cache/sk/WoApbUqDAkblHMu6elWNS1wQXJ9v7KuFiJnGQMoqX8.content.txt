revision: 7474985
title: "Taylor Swiftov\xE1"
url: https://sk.wikipedia.org/wiki/Taylor_Swiftov%C3%A1


---

Taylor Alison Swiftová (angl. Taylor Alison Swift; * 13. december 1989, West Reading, Pensylvánia, USA) je americká speváčka-skladateľka. 
Vyrastala vo Wyomissing v Pensylvánii a v 14 rokoch sa presťahovala do Nashville v Tennesse, kde sa usilovala o kariéru v country hudbe. Podpísala zmluvu s nezávislým vydavateľstvom Big Machine Records, a stala sa tak najmladšou skladateľkou, ktorú si kedy najalo nakladateľstvo Sony/ATV Music. Ako vychádzajúca country hviezda v roku 2006 vydala album s názvom Taylor Swift. Vďaka jej tretiemu singlu „Our Song“ sa stala najmladšou osobou, ktorá bez pomoci napísala a vystúpila s piesňou číslo jeden v rebríčku Hot Country Songs. V roku 2008 obdržala nomináciu na Cenu Grammy pre najlepšieho nováčika.
V roku 2008 bol vydaný jej druhý album s názvom Fearless. Po úspechu popových singlov „Love Story“ a „You Belong with Me“, sa stal album Fearless v Spojených štátoch najpredávanejším albumom roku 2009. Album získal 4 ceny Grammy a tým sa Taylor stala najmladšou víťazkou Ceny Grammy za album roka. Jej tretí a štvrtý album, Speak Now (2010), a Red (2012) spolu predali viac ako milión kópií počas prvého týždňa predaja ich vydania v USA. Singel „Mean“ z albumu Speak Now vyhral 2 ceny Grammy, zatiaľ čo single „We Are Never Ever Getting Back Together“ a „I Knew You Were Trouble“ z albumu Red, sa stali celosvetovými hitmi. Jej piaty, popovo zameraný album 1989, bol vydaný v roku 2014. V jeho prvom týždni sa predalo viac kópií ako akéhokoľvek iného albumu za posledných 12 rokov. Tým sa Taylor stala prvým a jediným umelcom, ktorý má tri albumy s predajom vyše milión kópií v prvom týždni predaja. Single „Shake It Off“, „Blank Space“ a „Bad Blood“ dosiahli číslo jeden v rebríčku Billboard Hot 100. Album získal 3 ceny Grammy a Taylor sa stala prvou ženou, ktorá dvakrát vyhrala Cenu Grammy za album roka. V roku 2015 sa koncertné turné k albumu 1989 stalo jedným z najúspešnejších za poslednú dekádu. Jej šiesty album Reputation bol vydaný v roku 2017 a pilotný singel „Look  What You Made Me Do“ zlomil niekoľko svetových rekordov. 23. augusta 2019 vydala album s názvom Lover a 24. júla 2020 svoj ôsmy štúdiový album, Folklore. 11. decembra 2020 bol vydaný jej najnovší album Evermore. Na odovzdávaní cien VMAs 2022 získala ako prvá žena ocenenie za najlepší videoklip roka, s piesňou All Too Well, ku ktorej bol natočený krátky 15-minútový film. Ide tak o najdlhší ocenený videoklip vôbec. Swift v ten deň taktiež ohlásila vydanie 10.štúdiového albumu s názvom “Midnights” , ktorý uzrie svetlo sveta 21.októbra 2022.
Je známa svojimi piesňami s príbehmi, v ktorých hovorí o svojich osobných skúsenostiach. Ako skladateľka bola poctená Nashvillskou asociáciou skladateľov (Nashville Songwriters Association) a Sieňou slávy skladateľov (Songwriters Hall of Fame). Medzi jej ďalšie úspechy patrí 11 cien Grammy, 22 Billboard Music Awards, 11 Country Music Association Awards, 8 Academy of Country Music Awards a jedna Brit Award. Je jedným z najlepšie predávaných umelcov všetkých čias. Predala viac ako 40 miliónov albumov – vrátane 27,1 milióna v USA a má na konte 130 miliónov singlových stiahnutí. Taylor tiež spolupracovala vo filmoch, ako sú Valentine's Day (2010) a The Giver (2014). V roku 2015 sa stala najmladšou ženou, ktorá kedy bola na zozname Forbes „100 Most Powerful Women“. Umiestnila sa tu na 64. mieste. V máji 2022 jej Newyorská univerzita udelila čestný doktorát.


== Život a kariéra ==


=== 1989 – 2003: Detstvo ===
Taylor sa narodila 13. decembra 1989 vo West Readingu v štáte Pensylvánia. Jej otec, Scott Kingsley Swift, je finančný poradca banky Merrill Lynch, vyrastal v Pensylvánii ako potomok troch generácií bankových prezidentov. Jej matka, Andrea Gardner Swiftová, rodená Finlayová, je ženou v domácnosti, predtým pracovala ako obchodná konateľka investičného fondu. Andrea strávila prvých desať rokov svojho života v Singapure, než sa jej rodina usadila v Texase; jej otec bol inžinier ropných vrtov a pracoval v juhovýchodnej Ázii. Taylor dostala meno po spevákovi Jamesovi Taylorovi, jej matka verila, že Taylor toto neutrálne meno pomôže pri budovaní podnikateľskej kariéry. Taylor k tomu uviedla: „Mama si myslela, že bude skvelé mať na vizitke napísané Taylor, pretože ten, kto si ju prečíta, nebude dopredu vedieť, či sa jedná o muža alebo ženu.“ Má mladšieho brata Austina, ktorý je herec.

Taylor svoje detstvo strávila na malej plantáži vianočných stromčekov v Montgomery County a chodila na súkromnú školu Wyndcroft School. Keď mala deväť aj s rodinou sa presťahovala do Wyomissing v Pensylvánii, kde navštevovala základnú školu vo West Reading a strednú školu Wyomissing Area Junior/Senior School. Letné prázdniny trávila v letnom byte svojich rodičov v Stone Harbor v New Jersey, ktoré popisuje ako miesto, kde sa vytvorila väčšina jej detských spomienok. 
Jej prvou záľubou bola jazda na koni. Jej matka ju posadila do sedla ako deväťročnú; neskôr súťažila v jazdeckých šou. Jej rodina vlastnila niekoľko amerických kovbojských koní a Shetlandských poníkov. V deviatich rokov Taylor tiež obrátila svoju pozornosť na hudobné divadlo a vystupovala v produkciách Berks Youth Theatre Academy muzikálu Grease, Annie, Bye Bye Birdie a The Sound of Music. Pravidelne jazdila na Broadway na hodiny spevu a herectva. Avšak po niekoľkých rokoch konkurzov v New Yorku, kedy žiadnu rolu nezískala, sa začala zaujímať o country hudbu. Od tej doby trávila víkendy vystupovaním na miestnych festivaloch, veľtrhoch, kaviarňach, karaoke súťažiach, záhradných kluboch, skautských zrazoch a nemocniciach. V jedenástich rokoch po mnohých pokusoch vyhrala miestnu talentovú súťaž, kde spievala pieseň „Big Deal“ od LeAnn Rimes a získala možnosť vystúpiť ako predskokanka Charliemu Danielsovi na amfiteátri v Strausstowne. Kvôli svojmu narastajúcemu záujmu o country sa začala izolovať od svojich spolužiakov. 
Po tom ako videla jednu z epizód Behind the Music o Faith Hill nadobudla presvedčenie, že „existuje čarovná krajina menom Nashville, kde sa sny menia na skutočnosť a kam sa potrebuje presťahovať“. Cestovala do Nashvillu so svojou mamou počas jarných prázdnin, a nahrala tam demo z cover verzií Dolly Parton a Dixie Chicks pod taktovkou vydavateľstva Music Row. Po tom, ako ju odmietlo množstvo vydavateľstiev zistila, že „každý v tom meste chcel robiť to, čo ja. Takže som si povedala, že potrebujem prísť na to, ako byť iná.“Začala spievať „The Star Spangled Banner“ na najrôznejších športových podujatiach, lebo to bola príležitosť, ako sa dostať pred 20 000 divákov bez toho, aby musela mať kontrakt s nahrávacou spoločnosťou. Pri zahájení basketbalového zápasu Sixers vo Filadelfii si jedenásťročná Taylor po dospievaní hymny tľapla s raperom Jay Z. V dvanástich rokoch jej opravár počítačov ukázal tri akordy na gitare a inšpiroval ju k napísaniu jej prvej pesničky „Lucky You“. Už predtým Taylor vyhrala básnickú súťaž so svojou básňou „Monster in My Closet“, ale od tej doby sa zamerala na písanie piesní. V roku 2003 začala Taylor so svojimi rodičmi spolupracovať s hudobným manažérom Danom Dymtrowom z New Yorku. S jeho pomocou urobila reklamu pre modely Abercrombie and Fitch v rámci ich kampane „vychádzajúce hviezdy“ a jedna z jej piesní bola zahrnutá do kompilačného albumu Maybelline Cosmetics a vďaka tomu sa Taylor stretla s veľkými hudobnými vydavateľmi. Po zaspievaní svojich pôvodných piesní na prezentácii RCA Records dostala Taylor ponuku na rozbeh svojej vlastnej kariéry a začala často chodiť so svojom matkou do Nashvillu.Keď mala štrnásť rokov, jej otec prestúpil do nashvillskej pobočky Merril Lynch a rodina sa presťahovala do domu na pobreží jazera Hendersonville v Tennessee. Taylor toto neskôr popísala ako neuveriteľnú obeť zo strany jej rodiny. Jej rodičia to zasa prezentovali ako presun do milšej spoločnosti, než ako možnosť pre Taylor stať sa hviezdou. Jej matka povedala: „Vždy sme si hovorili, že to nerobíme pre peniaze, alebo pre možnosť splniť si nejaký vlastný sen.“ V Tennessee chodila na strednú školu Hendersonville High School, kde mala v prvom aj druhom ročníku na vysvedčení samé jednotky. Neskôr, aby zvládala svoj koncertný rozvrh prestúpila na Aaron Academy, súkromnú kresťanskú školu, ktorá mala v ponuke aj domáce vyučovanie. V roku 2008 získala stredoškolský diplom po tom, ako plánované dvojročné štúdium ukončila v priebehu dvanástich mesiacov.


=== 2004 – 2008: Začiatky kariéry a album Taylor Swift ===
V štrnástich rokoch sa Taylor presťahovala do Nashvillu. V rámci kontraktu s RCA Records sa stretávala so skúsenými textármi vydavateľstva Music Row, ako Troyom Vergesom, Brettom Beaversom, Brettom Jamesom, Macom McAnallyom a The Warren Brothres. Nakoniec začala trvalú spoluprácu s Liz Rose. Taylor videla Liz vystupovať pri akcii RCA a navrhla jej spoluprácu. Začali sa spolu stretávať každý utorok poobede hneď po škole na textárskych sedeniach. Rose povedala, že tieto sedenia boli „jedny z najjednoduchších, aké som kedy robila. V podstate som bola len jej redaktorkou. Ona písala o tom, čo sa jej v ten deň prihodilo v škole. Mala tak jasnú predstavu o tom, čo sa snaží povedať. A vždy s najneuveriteľnejšími nápadmi.“ Swiftová tiež začala nahrávať demá s producentom Nathanom Chapmanom. Po vystúpení BMI Songwrite’s Circle v The Bitter End v New Yorku sa Taylor stala najmladšou skladateľkou, ktorá bola kedy prijatá do vydavateľstva Sony/ATV Music. Od RCA odišla v štrnástich rokoch, pretože spoločnosť chcela, aby spievala piesne, ktoré napísali iní skladatelia, ale ona sa cítila pripravená na odštartovanie svojej kariéry s vlastnými skladbami. Tiež prerušila spoluprácu s manažérom Danom Dymtrowom, ktorý sa neskôr s Taylor a jej rodičmi súdil. „Naozaj som cítila, že mi uteká vlak,“ spomínala neskôr Taylor. „Chcela som tieto roky zachytiť na nejaký album.“ Na priemyslovom predstavení v nashvillskom The Bluebird Café v roku 2005 na seba Taylor upozornila vydavateľa Dreamworks Records, Scotta Borchetta, ktorý sa chystal založiť nezávislé vydavateľstvo Big Machine Records. Taylor bola jedným z prvých umelcov, ktorí s vydavateľstvom uzavreli zmluvu a jej otec v tomto vydavateľstve kúpil trojpercentný podiel. Aby ju uviedol do hudobného biznisu country, zaistil Borchetta pre Taylor vystúpenie na CMA Music Festival, kde vystúpila ako umelecký sprievod. 
Taylor začala pracovať na svojom debutovom albume Taylor Swift, krátko po uzavretí kontraktu. Po experimentoch so skúsenými nashvillskými producentmi prehovorila Big Machine Records, aby najali jej bývalého producenta Nathana Chapmana. Bolo to pre neho po prvý raz, čo mal nahrať štúdiový album, ale Taylor verila, že ich spolupráca zafunguje. Nakoniec Chapman produkoval okrem jednej piesne všetky na albume Taylor Swift. Ona sama popísala tento album ako denník dospievania. Väčšinu piesní napísala počas prvého roka na strednej škole a popisuje nové životné skúsenosti, ako prvá láska, pocity úzkosti v puberte a podobne. Povedala, že aj keď to môže znieť „akoby mala 500 chlapcov“, veľkú časť piesní napísala z role pozorovateľa. Tri piesne na albume napísala Taylor celkom sama, vrátane dvoch singlov a zvyšných osem v spolupráci s textármi ako Liz Rose, Robert Ellis Orrall a Angelo Petraglia. Hudobne bol album popisovaný ako „zmes tradičných country nástrojov a svižných rockových gitár.“ Album vyšiel 24. októbra 2006. The New York Times album popísal ako „malé majstrovské dielo country-popu; ako udivujúce, tak cynické, vedené pevným presvedčivým hlasom mladučkej Taylor.“Vydavateľstvo Big Machine Records bolo stále vo svojich začiatkoch, keď vydali prvý singel „Tim McGraw“ v júni 2006. Taylor s mamou pomáhali baliť CD singlu do obálok a posielali ich do rádií. Väčšinu roku 2006 strávila propagovaním albumu Taylor Swift pri rádiovom turné, čo neskôr okomentovala: „Rádiové turné väčšiny umelcov trvajú šesť týždňov. Moje trvalo šesť mesiacov.“ Po singli „Tim McGraw“ nasledovali ďalšie štyri single vydané v priebehu rokov 2007 a 2008: „Teardrops on My Guitar“, „Our Song“, „Picture to Burn“ a „Should’ve Said No“. Všetky boli veľmi úspešné v rebríčku Billboard a „Our Song“ so „Should’ve Said No“ sa dostali na jeho vrchol. Vďaka singlu „Our Song“ sa stala Taylor najmladšou speváčkou, ktorej skladba sa dostala na čelo country rebríčku. „Teardrops on My Guitar“ sa stal menším popovým hitom a dosiahol trináste miesto v rebríčku Billboard Hot 100. Taylor tiež vydala vianočný album Sound of the Season: The Taylor Swift Holiday Collection v októbri 2007 a EP Beautiful Eyes v júli 2008.Na podporu prvého albumu Taylor veľa vystupovala, okrem festivalov a divadelných vystúpení ako predskokan na koncertných turné niekoľkých country umelcov.V roku 2007 získala spoločne s Alanom Jasksonom cenu „Umelca roku Nashville Songwriters Association“. Taylor sa stala najmladšou speváčkou, ktorá kedy tento titul získala. Vyhrala tiež cenu Horizon Award za najlepší objav na hudobnej scéne od Country Music Association. V roku 2008 ju Akadémia country hudby označila za najlepšiu mladú speváčku a v rámci American Music Awards vyhrala cenu najlepšej country speváčky.  V roku 2008 bola nominovaná na Cenu Grammy pre najlepšieho nováčika, ale nakoniec prehrala s Amy Winehouse.


=== 2008 – 2010: Album Fearless a herectvo ===
11. novembra 2008 vyšiel jej druhý štúdiový album s názvom Fearless. Na album napísala sedem piesní sama, vrátane dvoch singlov a zvyšných šesť napísala so skladateľmi Liz Rose, Johnom Richom, Collbiem Caillatom a Hillary Lindsey. Na albume spolupracovala s producentom Nathanom Chapmanom. Hudobne sú nahrávky charakterizované ako: „hlasné, páčivé gitary, strhujúce refrény, príležitostné husle a v mixe zastrčené banjo.“ The New York Times napísal: „Swiftová je jedna z najlepších populárnych skladateliek a popredných predstaviteľov country. Má viac kontaktu so svojim vnútorným životom, než väčšina dospelých.“ Rolling Stone ju popísali ako: „Skladateľský učenec s vrodeným darom pre písanie veršov a refrénov. Jej osobné a pravdivé piesne sa zdajú byť ako vytrhnuté z predmestského dievčenského denníku.“
Spoločne s Robertom Allom veľmi podporovala album Fearless pri vydávaní. Na predstavenie albumu bola venovaná jedna epizóda zo šou Ellen DeGeneres. Tiež sa objavila v mnohých iných talkhow. S fanúšikmi komunikovala pomocou osobných videoblogov a Twitteru. Prvý singel „Love Story“ bol vydaný v septembri 2008 a v priebehu niekoľkých sekúnd sa stal najlepšie predávaným country singlom všetkých čias. Jeho maximum bolo číslo štyri v rebríčku Billboard Hot 100. V priebehu rokov 2008 a 2009 boli vydané štyri ďalšie single: „White Horse“, „You Belong With Me“, „Fifteen“ a „Fearless“. Singel „You Belong With Me“ sa dostal na druhú priečku rebríčku Hot 100. Album debutoval na prvom mieste rebríčku Billboard 200 a stal sa najpredávanejším albumom roku 2009 v Spojených štátoch.

Na podporu albumu Fearless sa vydala na svoje prvé turné. Fearless Tour malo 105 vystúpení – 90 v Severnej Amerike, 6 v Európe, 8 v Austrálii a jedno v Ázii. Na jednorazové duety pozvala napríklad Johna Meyera, Fait Hill alebo Katy Perry. Jej predskokanmi boli napríklad Justin Bieber, Kelli Pichler a Gloriana. Turné navštívilo cez 1,1 milióna divákov a zarobilo 65 miliónov dolárov. Celovečerný film Taylor Swift: Journy to Fearless bol vysielaný v televízii a neskôr bol vydaný na DVD a Blu-ray. Na Escape Tour Keitha Urbana vystúpila s vlastnou verziou skladby „Drive“ od Alana Jacksona, na 51. ročníku cien Grammy vystúpila spoločne s Miley Cyrus s piesňou „Fifteen“ a na ceny CMT napísala rapovú paródiu s T-Painom. Tiež pracovala na množstve vedľajších projektov. V roku 2009 vydala vlastnú verziu piesne „American Girl“ od Toma Pettyho. So sprievodnými vokálmi sa podieľala na single Johna Meyera, „Half of My Heart“, ktorý je najúspešnejším na jeho štvrtej doske. S Martinom Johnsonom a Robertom Elissom Orralom spolupracovala na dvoch pesničkách „You Will Alway Find Your Way Back Home“ a „Crazier“ pre film Hannah Montana. K filmu Valentine's Day prispela piesňou „Today Was a Fairytale“. V tomto období začala chodiť s hercom Taylorom Lautnerom; rozišli sa na konci roka. Na album Nádej pre Haiti nahrala pieseň „Breathless“ od Better Than Ezra. 
Stala sa prvým country umelcom, ktorý vyhral MTV Music Awards, keď pieseň „You Belong With Me“ vyhrala najlepšie ženské video roku 2009. Jej ďakovná reč bola prerušená Kanyem Westom, ktorý jej vytrhol mikrofón z rúk a vyhlásil: „Beyoncé má najlepšie video.“ Incident získal veľkú pozornosť a zaplnil mnoho internetových webov a novín. O niekoľko dní Taylor povedala v rozhovore: „West sa mi ospravedlnil a ja som to akceptovala. Bol veľmi úprimný.“ Incident a následná mediálna pozornosť výrazne pozdvihli jej hudobnú kariéru.V roku 2010 vyhrala 4 ceny Grammy z celkového počtu 8 nominácií. Album Fearless sa stal Albumom roka a Najlepším country albumom. Pieseň „White Horse“ vyhrala Najlepšiu country pieseň a Najlepší ženský spevácky country výkon. Taylor sa stala najmladším umelcom, ktorý kedy vyhral v kategórii Album roka. Počas odovzdávania cien spievala spolu so Stevie Nickovou pieseň „Rhiannon“ a „You Belong With Me“. Jej spevácky výkon vyvolal negatívne reakcie, rozpútal mediálny odpor. a bol popísaný rôzne, napríklad: „prekvapivo zlé“ a „neuveriteľne úbohé“. The New York Times napísal: „Je osviežujúce vidieť niekoho tak nadaného niečo zbabrať. Bola to najdôležitejšia popová hviezda v posledných rokoch.“  Hudobný analytik Bob Lefsetz predpovedal, že jej kariéra skončí cez noc. Tiež verejne vyzval jej otca, aby najal „reklamného krízového agenta“, ktorý by riadil danú kauzu, pretože „Taylor je príliš mladá a hlúpa, aby pochopila chybu, ktorú urobila.“ Novinár Stevie Nick speváčku obhajoval: „Taylor mi pripomína mňa v jej odhodlaní a detinskom charaktere. Je to nevinnosť, ktorá ju robí zvláštnou a vzácnou. To dievča píše piesne ako Neil Diamond alebo Elton John, ktoré nútia celý svet spievať. Ženská rock’n’roll-country-popová skladateľka je späť a jej meno je Taylor Swiftová. Sú ženy ako ona, ktoré sa chystajú zachrániť hudobný priemysel.“
Fearless získalo mnoho ďalších ocenení a stal sa najoceňovanejším country albumom v histórii. Stala sa najmladšou a len šiestou ženou vôbec, ktorá vyhrala Entertainer of the Year od Country Music Association. Fearless tiež dostal ocenenie za „Najlepší album“. Taylor sa stala najmladším umelcom, ktorý vyhral „Album roku“ na Academy of Country Music. American Music Awards ju ocenili za najlepší country album a menovali ju „Umelcom roku“. Bola ocenená Hal David Starlight od Songwriter Hall of Fame a Nashville Songwritter Association ju menovali „Skladateľom a umelcom roku“. Billboard ju ocenil titulom „Umelec roku 2009“ a bola zahrnutá v zozname 100 najvplyvnejších ľudí roku 2010.


=== 2010 – 2012: Album Speak Now ===
V októbri 2010 vydala svoj tretí štúdiový album Speak Now. Všetkých štrnásť skladieb napísala sama a na nahrávaní spolupracovala s Nathanom Chapmanom. Hudobne sa album rozširuje nad rámec country pop a niekedy zasahuje aj do rocku a popu. The New York Times popísal album ako „divoký, hudobne rôznorodý a príliš vynikajúci, možno jej najlepší“. Magazín Rolling Stone popísal Taylor ako jednu z najlepších skladateliek v pope, rocku alebo country: „Swiftová môže byť múdry nashvillský profesionál, ktorý pozná všetky triky na výrobu hitov a tiež je to precitlivená romantická dievčina.“
S albumom Speak Now urobila rozsiahlu propagačnú kampaň. Objavila sa v rôznych ranných šou a talkshow a tiež odohrali bezplatné mini-koncerty na neobvyklých miestach, ako napríklad v otvorenom dvojposchodovom autobuse na Hollywood Boulevard alebo v odletovej hale na letisku JFK. S Kris Kristofferson, Emyly Harris, Vince Gill a Lionel Richie sa podieľala v LA Nokia Clube na gitarovom ťahu – hudobníci sa na pódiu striedali a hrali akustické verzie svojich piesní, aby získali peniaze na Country Music Hall of Fame.

Prvý singel z albumu „Mine“ vyšiel v auguste 2010 a ďalších päť singlov v priebehu rokov 2010 s 2011. Sú to: „Back to December“, „Mean“, „The Story of Us“, „Sparks Fly“ a „Ours“. Album mal veľký komerčný úspech a debutoval na prvom mieste v americkom rebríčku Billboard 200 s úvodným predajom cez 1 milión kópií a tak sa stal 16. albumom v histórii USA, ktorého sa predalo cez milión kusov v jednom týždni.
Rok 2011 a začiatok roku 2012 precestovala na celosvetovom turné k CD. Súčasťou trinásťmesačného turné bolo 111 predstavení – 7 koncertov v Ázii, 12 v Európe, 80 v Severnej Amerike a 12 v Austrálii. Poznala mnoho hudobníkov, ktorí sa pripojili k jednorazovým duetom počas severoamerického turné. Pracovala s Jamesom Taylorom, Jasonom Mrazom, Shawnom Colvinom, Johnnym Rzezniakom, Andym Grammezom, Talom Bachmanom, Justinom Bieberom, Selenou Gomez, Nicki Minaj, Nelly, B.o.B, Usherom, Flo Ridom, T.I., Johnom Foremanom, Jimom Adkinsom, Hayley Willams, Hot Chilly Rae, Ronniem Dunnom, Darrisom Ruckerom, Timom McGrawom a Kennym Chesnyom. Počas severoamerického turné písala pre každé predstavenie rôzne texty svojich piesní na ľavú ruku. Na turné hrala veľa akustických  verzií svojich pesničiek a v každom meste jej vzdali hold ako domácemu umelcovi. Potvrdila, že verzie pesničiek jej dovolili, aby bola spontánna v inak dobre natrénovanom predstavení. Turné sa zúčastnilo viac ako 1,6 milióna ľudí a zarobilo viac ako 123 miliónov dolárov. V januári 2011 bolo vydané jej prvé živé CD, Speak Now World Tour Live.Na 54. ročníku cien Grammy pieseň „Mean“ vyhrala cenu za Najlepšiu country pieseň a Najlepší country sólový výkon. Počas Grammy túto pieseň aj naživo zaspievala. Bola vymenovaná za Entertainer of the Year na Akadémii country hudby v rokoch 2011 a 2012 a od Country Music Assocation v roku 2011. V roku 2011 vyhrala cenu „Umelec roka“ na American Music Awards a Speak Now album vyhral cenu „Najlepší country album“. Billboard ju menoval ženou roka 2011.Zatiaľ čo svoj štvrtý album dokončila v lete 2012, James Taylor ju pozval, aby vystúpila ako špeciálny hosť počas jeho setu Tanglewood. Zahrali spolu piesne „Fire and Rain“, „Love Story“ a „Ours“. James Taylor, ktorý sa s ňou prvýkrát stretol, keď mala osemnásť, povedal: „Proste sme si padli do noty. Miloval som jej piesne a jej prítomnosť na javisku bola úžasná.“
Počas tohto obdobia prispela dvomi vlastnými piesňami na soundtrack Hier o život (The Hunger Games). „Safe & Sound“ napísala v spolupráci s The Civel Wars a T-Bone Burnett. Singel bol vydaný v januári 2013 a od tej doby sa ho predalo cez 1,4 milióna kusov v USA. Pieseň získala Cenu Grammy za najlepšiu pôvodnú pieseň pre film, televíziu alebo iné vizuálne médiá v roku 2013 a bola nominovaná na Zlatý glóbus za najlepšiu filmovú pieseň. Jej druhý príspevok do soundtracku „Eyes Open“ bol napísaný výhradne Taylor a produkoval ho Nathan Chapman.


=== 2012 – 2014: Album Red ===
Štvrtý štúdiový album Red vyšiel 22. októbra 2012, ktorý zahŕňa žánre heartland rock, dubstep a dance-pop.John Caramica o Red napísal: „Menej detailné a viac uponáhľané ako obyčajne. Na albume nepredstiera, že je niečo iné než popová megahviezda a je zajedno s dospelými obavami.“ Magazín Rolling Stone napísal: „Často sa jej darí vstúpiť do tradície neúprosného emocionálneho mapovania ako Joni Mitchell alebo Carol King. Jej projekt objavovaní seba samej je jedným z najlepších popových príbehov.“

Ako propagačné kampane Red boli zástupcovia zo sedemdesiatich dvoch rozhlasových staníc po celom svete letecky dopravených do Nashvillu, kde počas úvodného týždňa predaja robili individuálne rozhovory s Taylor. Objavila sa v mnohých televíznych šou a vystupovala na slávnostnom odovzdávaní hudobných cien v USA, Veľkej Británii, Nemecku, Francúzsku, Španielsku a Austrálii. Pilotný singel albumu bola skladba „We Are Never Ever Getting Back Together“ a stala sa jej prvým hitom číslo jeden amerického rebríčka Billboard Hot 100. Ďalej bolo vydaných ďalších šesť piesní: „Begin Again“, „I Knew You Were Trouble“, „22“, „Everything Has Changed“, „The Last Time“ a „Red“. Album Red debutoval na vrchole Billboard 200 a v úvodnom týždni sa predalo cez 1,21 milióna kópií. To znamenalo najvyšší otvárací predaj za posledných 10 rokov a Taylor sa stala prvou ženou, ktorá má dva albumy s úvodným sedemdenným predajom cez 1 milión kusov. Do mája 2013 sa albumu predalo cez 6 miliónov kusov celosvetovo. V novembri 2012 predala počas celej svojej kariéry cez 26 miliónov kusov albumov a 75 miliónov singlov, kúpených online. V tomto období mala krátkodobý vzťah s britským spevákom Harrym Stylesom.Red Tour v Severnej Amerike malo 66 zastávok vrátane trinástich show na štadiónoch a trvalo od marca do septembra 2013. Zarobilo 150 miliónov dolárov. Zlomilo rekord v Číne, kde sa predalo počas prvej minúty 18 tisíc lístkov. Spoločne s Jackom Antonoffom napísala pieseň „Sweeter Than Fiction“ pre soundtrack k filmu Once Chance. Pieseň získala nomináciu na „Najlepšiu pôvodnú pieseň“ na 71. ročníku Zlatých Glóbusov. Na CMA Awards 2013 vystupovala s akustickou verziou piesne „Red“ s Vince Gill a Alison Kraus. V Chicagu vystupovala so skupinou The Rolling Stones, neskôr uviedla, že to bol jeden z najlepších okamihov jej hudobnej kariéry.
Album nevyhral žiadnu cenu Grammy, ale bol nominovaný v štyroch kategóriách. Pieseň „We Are Never Ever Getting Back Together“ bola nominovaná v roku 2013 na Nahrávku roka a album v roku 2014 na Album roka. Podobne nezískal žiadne ocenenie na predávaní cien Country Music Association. Vo svojich dvadsiatich dvoch rokoch bola Taylor ocenená jedinečnou Pinnacle Award za unikátny úspech a celosvetový prínos v country hudbe. V minulosti získal túto cenu len Grath Brook. The New York Times považoval udelenie ceny za pokus o udržanie Taylor v tomto žánri. The New Yorker napísali: „Môže to byť okamih, kedy dala Taylor zbohom žánru, ktorý jej pomohol a nasmeroval ju k nadvláde popu.“ V roku 2012 vyhrala tri ceny MTV EMA, vrátane ocenenia za „Najlepšiu speváčku“ a „Najlepšie živé vystúpenie“. Pieseň „I Knew You Were Trouble“ vyhrala cenu za „Najlepšie ženské video“. Na American Music Awards 2012 vyhrala cenu za „Najlepšiu country speváčku“ a v roku 2013 cenu v kategórii “Umelec roka“.


=== 2014 – 2017: Album 1989 ===
V marci 2014 sa speváčka presťahovala do New Yorku. V tom čase začala pracovať na svojom piatom štúdiovom albume, ktorý dostal názov 1989 a vyšiel 27. októbra 2014. Spolupracovala na ňom s Jackom Antonoffom, Maxom Martinom, Shellbackom, Imogen Heap, Ryanom Tedderom a Alym Payamim. Taylor a Martin sa stali producentmi albumu, zatiaľ čo Chapman, Antonoff, Heap, Tedder, Payami a Kurstin produkovali samotné skladby. Sama Taylor album 1989 popisuje ako jej „prvé čistokrvné popové CD“.
Kritika albumu 1989 bola prevažne pozitívna. Sheffield z Rolling Stone povedal: „Divný, horúčkovitý, emotívny, divoký, nadšený; 1989 znie presne ako Taylor Swiftová, aj keď to vlastne neznie ako nič, čo kedy predtým vydala.“ Molly Lambert z Grantland poznamenala, že album 1989 je naozaj podobný albumu Brucea Springsteena Tunnel of Love; upozorňuje na zmeny v kariérách oboch umelcov, posun v ich životoch a rozchody s dlhoročnými členmi kapely.

V rámci propagačnej kampane k albumu 1989, Taylor pozvala tajne fanúšikov na takzvané „1989 Secret Sessions“ do jej domu v New Yorku, Nashville, Los Angeles a na Rhode Island, kde si títo vybraní fanúšikovia mali možnosť vypočuť album už pred jeho vydaním. Objavila sa tiež v mnohých talkshow, vystúpila na niekoľkých odovzdávaniach hudobných cien v USA a Anglicku a objavila sa ako hlasový poradca v americkej verzii šou The Voice.
Pilotným singlom albumu bola skladba „Shake It Off“ a vyšla v auguste 2014. Dosiahla prvú priečku v rebríčku Billboard Hot 100. Ďalšími singlami číslo 1 sa stali piesne „Blank Space“ a „Bad Blood (featuring Kendrick Lamar)“. Z albumu boli vydané taktiež single „Style“, „Wildest Dreams“, „Out of the Woods“ a „New Romantics“.Počas prvého týždňa od vydania albumu 1989 sa predalo v USA viac ako 1,287 miliónov kópií, čím sa stal najpredávanejším albumom za posledných dvanásť rokov. Týmto sa Taylor stala jediným umelcom, ktorý v prvom týždni predal cez milión kusov z troch albumov. Neskôr sa album vďaka predajnosti 3,66 milióna kusov stal najpredávanejším CD roku 2014. V novembri 2014 stiahla zo streamovacej služby Spotify celú svoju diskografiu a argumentovala tým, že hudba je umenie a umenie by nemalo byť zadarmo.21. júna 2015 Taylor skritizovala Apple Music, hudobný streamovací server spoločnosti Apple Inc., kvôli ich rozhodnutiu neplatiť umelcom za možnosť streamovania ich hudby počas prvých troch mesiacov fungovania služby. V otvorenom liste napísala: „Nejde tu o mňa. Ja už som našťastie vo svojej kariére u piateho albumu a dokážem zaistiť seba, svoju kapelu, celý tím a manažment vďaka koncertom. Tu ide predovšetkým o mladých umelcov, ktorí práve vydali svoj prvý singel a svoj úspech nebudú mať zaplatený. Je to o mladých skladateľoch, ktorým sa práve podarilo presadiť a dúfali, že sa im vďaka honoráru podarí dostať z dlhov.“ Tiež sa nechala počuť, že svoj repertoár stiahne aj z Apple Music. O deň neskôr Eddy Cue informoval prostredníctvom siete Twitter, že sa rozhodli zmeniť svoje stanovisko a budú platiť umelcom aj počas voľnej trojmesačnej lehoty. Swiftová sa nakoniec k celej veci vyjadrila slovami: „Po všetkom, čo sa stalo tento týždeň, som sa rozhodla Apple Music dovoliť streamovať môj album 1989. Toto je prvýkrát, čo som cítila, že je správne nechať môj album streamovať. Ďakujem Apple, za zmenu prístupu.“Počas The 1989 World Tour – ktoré trvalo od mája do decembra 2015 – Swiftová vystúpila v Japonsku, USA, Kanade, Veľkej Británii, Írsku, Nemecku, Holandsku a Austrálii. Ako predskokani vystúpili Haim, Vance Joy, Shawn Mendes a James Bay. 
Taylor spolupracovala počas 1989 éry s mnohými umelcami. Vystúpila s Paulom McCartneym so skladbami „I Saw Her Standing There“ a „Shake It Off“ na Saturday Night Live 40th Anniversary Special after-party. S Kennym Chesneym zaspievala pieseň „Big Star“ počas jeho prvého koncertu z turné Big Revival Tour v Nashville. Madonnu sprevádzala na gitare pri piesni „Ghosttown“ na iHeartRadio Music Awards. 
Získala ocenenie od Billboardu „Žena roka 2014“; je jedinou umelkyňou, ktorá tento titul získala dvakrát. Tiež v tom roku získala cenu Dicka Clarka a na American Music Awards vyhrala v kategórii Excellence. Na Grammy v roku 2015 bola skladba „Shake It Off“ nominovaná v troch kategóriách vrátane dvoch hlavných, Pieseň roka a Nahrávka roka. Na Brit Awards 2015 vyhrala cenu v kategórii „Svetová sólo umelkyňa“. Tiež získala ako jedna z ôsmych umelcov cenu Anniversary Milestone Awards na Akadémii country hudby 2015.17. mája 2015 pred odovzdávaním cien Billboard Music Awards malo premiéru jej nové video k štvrtému singlu „Bad Blood“. Vo videoklipe sa s Taylor objavili aj ďalšie svetové hviezdy ako Kendrick Lamar, Selena Gomez, Hayley Williams, Ellie Goulding alebo Gigi Hadid a ďalší. Videoklip 18. mája zlomil rekord na Vevo, kedy si ho počas prvých dvadsiatich štyroch hodín prehralo na YouTube viac ako 20,1 milióna ľudí. Swiftová na Billboard Music Awards premenila osem zo štrnástich nominácií, vrátane hlavných kategórií „Top sólová umelkyňa“ a „Top umelec“. 5. augusta 2015 oznámila, že piatym singlom z albumu 1989 bude pieseň „Wildest Dreams“. 30. augusta mal na MTV Video Music Awards 2015 premiéru videoklip k tomuto singlu. Skladba sa umiestnila na piatom mieste v rebríčku Billboard Hot 100, čím sa stala piatou skladbou z albumu 1989, ktorá sa umiestnila v Top 10 a tiež devätnástym singlom Swiftovej vôbec, ktorý sa dostal do Top 10.
V roku 2016 vyhrala tri ceny Grammy za album 1989 – Album roka, Najlepší vokálny popový album a Najlepší videoklip za „Bad Blood“. Stala sa prvou ženou a celkovo piatym umelcom, ktorý vyhral v kategórii Album roka dvakrát ako sólo umelec a tiež prvým umelcom, ktorý tak urobil s albumami rôznych žánrov.V marci 2015 začala chodiť so škótskym DJ-om a hudobným producentom Calvinom Harrisom, ktorí sa následne v júni stali najlepšie plateným celebritným párom posledných rokov. Forbes odhadol ich zárobok na vyše 146 miliónov dolárov. V júni 2016 oznámili ukončenie svojho vzťahu. Stihli spolu zložiť pieseň „This Is What You Came For“, ktorú naspievala Rihanna a stala sa medzinárodným hitom. Swiftová je v tejto piesni uvádzaná pod pseudonymom Nils Sjöberg. V tom istom mesiaci začala randiť s anglickým hercom Tomom Hiddlestonom, ktorého stretla na Met Gala; ich vzťah po niekoľkých mesiacoch skončil. V auguste priznala, že jej matke diagnostikovali rakovinu a povzbudila ostatných k pravidelným zdravotným prehliadkam. V septembri 2016 začala chodiť s britským hercom Joeom Alwynom. V októbri hudobná skupina Little Big Town vydala pieseň „Better Man“, ktorá bola napísaná výlučne Swiftovou pre ich siedmy album s názvom The Breaker. O dva mesiace neskôr s britským spevákom Zaynom Malikom vydala spoločný singel „I Don't Wanna Live Forever“. Pieseň sa nachádza na soundtracku k filmu Päťdesiat odtieňov temnoty (Fifty Shades Darker; 2017). Pieseň sa umiestnila na prvej priečke vo Švédsku a Spojených štátoch. Na MTV Video Music Awards 2017 dvojica vyhrala za videoklip k piesni cenu v kategórii „Najlepšia spolupráca“.


=== 2017 – 2018: Album Reputation ===
V auguste 2017 Swiftová úspešne zažalovala Davida Muellera, bývalú osobnosť ranných šou denverskej KYGO-FM. Pred štyrmi rokmi informovala Muellerových šéfov, že ju sexuálne napadol, keď ju chytil na jednej udalosti. Po prepustení Mueller obvinil speváčku z klamstva a zažaloval ju za škody spôsobené stratou zamestnania. Krátko na to Swiftová podala žalobu za sexuálne napadnutie za jeden dolár. Porota zamietla Muellerove tvrdenia a rozhodla v prospech speváčky. Následne si vyčistila účty na sociálnych sieťach a vydala pieseň „Look What You Made Me Do“ ako hlavný singel zo svojho šiesteho albumu s názvom Reputation. Pieseň bola na špičke rebríčka v Austrálii, Írsku, na Novom Zélande, vo Veľkej Británii a v USA. Videoklip mal počas prvého dňa na YouTube viac ako 43,2 milióna pozretí, čím prekonal rekord najsledovanejšieho hudobného videa za 24 hodín. V októbri vydala druhý singel „... Ready for It?“, ktorý zaznamenal v Austrálii priečku číslo tri a v USA číslo štyri.

Z Reputation boli vydané dva propagačné singly: „Gorgeous“ a „Call It What You Want“. „Gorgeous“ sa neskôr stal piatym singlom tohto albumu v Európe. Album bol vydaný v novembri a v USA sa predalo 1,21 milióna kópií. V roku 2017 sa stal najpredávanejším albumom v krajine. S týmto úspechom sa stala prvým umelcom, ktorého štyri albumy predali jeden milión kópií počas jedného týždňa v USA. Album bol na vrchole rebríčkov v niekoľkých krajinách vrátane USA, Veľkej Británie, Austrálie a Kanady. Celosvetový predaj za prvý týždeň dosiahol dva milióny kópií. Reputation ukázal, že sa Swiftová hudobne vydala novým smerom; album je inšpirovaný urban zvukom, hip hopom a EDM. Následne vystúpila s piesňami „... Ready for It?“ a „Call It What You Want“ v Saturday Night Live. Pieseň „End Game“ v spolupráci s Edom Sheeranom a reperom Future bola v novembri vydaná ako tretí singel z albumu a vyvrcholila na 18. mieste v USA. Medzi ďalšie singly z albumu patrí „New Year's Day“, ktorý bol vydaný výhradne pre country rádio a taktiež pieseň „Delicate“.V apríli 2018 spolupracovala na piesni „Babe“ od country dua Sugarland z ich albumu Bigger. Na podporu albumu Reputation sa vydala na kritikmi pozitívne hodnotené turné s názvom Reputation Stadium Tour. Trvalo od mája do novembra 2018 a prekonalo viacero rekordov v návštevnosti či zárobku. Zarobilo 266,1 milióna dolárov a predalo sa cez 2 milióny vstupeniek. Swiftová prekonala svoj vlastný rekord najzárobkovejšieho turné ženskej umelkyne a tiež rekord najzárobkovejšieho turné severnej Ameriky v celej histórii. Celosvetovo turné zarobilo 345,7 milióna dolárov, čím sa stalo druhým najzárobkovejším turné roka. Na American Music Awards 2018 vyhrala v kategóriach Turné roka, Umelec roka, Najobľúbenejšia popová/rocková umelkyňa a Najobľúbenejší popový/rockový album. Celkovo s 23 oceneniami sa stala najoceňovanejšou ženou histórie týchto cien – rekord dovtedy držala Whitney Houston.
Reputation bol posledný album vydaný pod vydavateľstvom Big Machine Records, s ktorým mala 12-ročnú zmluvu. V novembri 2018 podpísala novú multi-albumovú zmluvu s Universal Music Group; v USA boli jej následné vydania propagované pod Republic Records. Swift uviedla, že zmluva obsahovala ustanovenie, ktoré jej umožní zachovať vlastníctvo jej master nahrávok. Okrem toho v prípade, že spoločnosť Universal predá akúkoľvek časť svojho podielu spoločnosti Spotify, spoločnosť Spotify bude súhlasiť s rozdelením nevymožiteľnej časti výnosov medzi svojich umelcov. Koncom novembra vydalo Big Machine Records zoznam skladieb Reputation Stadium Tour pre streamingové služby. Zoznam skladieb obsahuje každú skladbu, ktorá sa odohrala na B-pódiách počas turné. 31. decembra bol na Netflixe odpremiérovaný koncertný film Reputation Stadium Tour, ktorý získal pozitívnu kritiku.


=== 2018 – 2020: Album Lover a spor o mastre ===
V apríli 2019 vydala pieseň „Me!“ v spolupráci s Brendonom Uriem zo skupiny Panic! at the Disco ako prvý singel z jej siedmeho štúdiového albumu Lover. Pieseň debutovala po troch dňoch od vydania na stej priečke rebríčka Billboard Hot 100, no nasledujúci týždeň sa vyšplhala na číslo 2 – zaznamenala najvyšší skok singlu v histórii tohoto rebríčka. Videoklip prelomil rekord spomedzi žien a takisto aj 24-hodinový Vevo rekord s 65,2 miliónmi zhliadnutí počas prvého dňa. Napriek tomu ale pieseň získala zmiešanú kritiku. V júni vydala druhý singel s názvom „You Need to Calm Down“, ktorý debutoval na priečke č. 2 rebríčka Billboard Hot 100. Stal sa jej 15. debutom v top 10, čo je najviac spomedzi žien. V júli vydala propagačný singel „The Archer“. Tretím singlom sa stala pieseň „Lover“. Je to speváčkin tretí po sebe idúci top 10 singel z rebríčka Hot 100 albumu Lover.

Album Lover vyšiel 23. augusta 2019, obdržal pozitívnu kritiku a debutoval na vrchole Billboard 200 s predajom 679-tisíc kópií v prvom týždni – stala sa prvou ženou histórie, ktorá počas jedného týždňa predala zo šiestich albumov viac ako pol milióna kópií. Tiež sa predalo viac kópií ako z ďalších 199 albumov v rebríčku dokopy. 18 piesní z albumu sa dostalo do rebríčka Billboard Hot 100, čo bolo novým rekordom – najviac súbežných vstupov piesní ženskej umelkyne do tohoto rebríčka. Na MTV Video Music Awards 2019 videoklipy „Me!“ a „You Need to Calm Down“ získali 12 nominácii. „Me!“ vyhral v kategórii Najlepšie vizuálne efekty a „You Need to Calm Down“ v kategórii Video roka – Swiftová sa tak stala prvou ženou a druhým umelcom, ktorý vyhral cenu za video a spolu-režíroval ho. Koncom roku 2019 sa stal Lover najpredávanejším fyzickým albumom roka v USA a najpredávanejším albumom ženy celosvetovo. Swiftová bola Medzinárodnou federáciou fonografického priemyslu menovaná za globálne najlepšie predávajúceho umelca roka a stala sa prvou ženou, ktorá toto ocenenie získala dvakrát (predtým v roku 2014).V júni 2019 bola spoločnosť Big Machine Records (bývalá nahrávacia spoločnosť Swiftovej) kúpená talentovým manažérom Scooterom Braunom. Tento nákup zahŕňal „mastre“ jej prvých šiestich albumov. V príspevku na Tumblr Swiftová ostro kritizovala transakciu, pričom uviedla, že sa roky pokúšala kúpiť svoje mastre a opísala Brauna ako „nepretržitého, manipulatívneho zastrašovača“. V auguste Swiftová oznámila plány na opätovné nahratie albumov v novembri 2020. V novembri 2019 povedala, že Braun a zakladateľ vydavateľstva Big Machine, Scott Borchetta, jej zabránili v odohraní jej vlastných starších piesní v rámci American Music Awards 2019 a tiež ich používaní pre dokument Netflixu s názvom Miss Americana. Big Machine poprelo obvinenia a uviedlo, že Swiftová dlhuje „milióny dolárov a viacero aktív“. V reakcii na to zástupcovia Swiftovej zverejnili korešpondenciu, v ktorej ukazujú, že výkonný pracovník spoločnosti Big Machine odmietol udeliť licencie na dokument, a uviedli, že spoločnosť Big Machine dlhuje speváčke takmer 8 miliónov dolárov za nezaplatené licenčné poplatky. 18. novembra 2019 spoločnosť Big Machine vydala vyhlásenie, v ktorom uviedla, že „súhlasila s udelením všetkých licencií na vystúpenia svojich umelcov v post-show vysielaniach a na opätovné vysielanie na vzájomne schválených platformách“ pre American Music Awards, hoci konkrétne Swiftová nie je menom spomínaná. Swift v tom roku získala šesť ocenení American Music Awards vrátane Umelca dekáda za roky 2010s. V apríli 2020 spoločnosť Big Machine vydala Live from Clear Channel Stripped 2008, živý album vystúpenia v rozhlasovej šou z roku 2008. Swiftová ale uviedla, že toto vydanie neautorizovala.V novembri 2019 bola speváčka zahrnutá v rebríčku Billboard's Greatest of All Time Artists Chart na 8. mieste – najvyššie umiestnenie umelca s debutom v 21. storočí. V tom čase vydala pôvodnú pieseň, ktorú zložila s Andrewom Lloydom Webberom – „Beautiful Ghosts“ – pre film Cats (2019). V decembri skomponovala, nahrala a vydala vianočný singel s názvom „Christmas Tree Farm“ a vo filme Cats si zahrala postavu Bombaluriny. 23. januára 2020 mal film Miss Americana premiéru na Sundance Film Festival 2020 a 31. januára mal premiéru na Netflixe; získal pozitívny ohlas. Dokument zahŕňa skladbu „Only the Young“, ktorú napísala pre Voľby v Spojených štátoch v roku 2018. Vo februári podpísala exkluzívny globálny kontrakt s Universal Music Publishing Group, po tom, čo jej 16-ročný kontrakt so Sony/ATV Music Publishing vypršal. V tom mesiaci vydala živú verziu piesne „The Man“ z albumu Lover a tiež aj videoklip. Lover Fest, speváčkin koncert na propagáciu albumu bol presunutý na rok 2021 z dôvodu pandémie COVID-19. Vystúpila s piesňou „Soon You'll Get Better“ na online benefičnom koncerte Lady Gagy – One World: Together at Home. Swiftovej koncert z Paríža – City of Lover (2019) bol 17. mája 2020 odvysielaný na stanici ABC a tiež na druhý deň dostupný na platformách Hulu a Disney+. Swiftová následne vydala živé verzie skladieb z albumu Lover, s ktorými v Paríži vystúpila. 7. júna 2020 sa objavila na livestreame na YouTube's Dear Class of 2020 a tiež na Pride Live's Stonewall Day livestreame 26. júna 2020.V októbri Scooter Braun predal Swiftovej mastre a videá spoločnosti Shamrock Holdings za údajne 300 miliónov dolárov. Swift začala odznova nahrávať svoju diskografiu v novembri 2020.


=== 2020 – súčasnosť: Albumy Folklore, Evermore a opätovné nahrávky ===
V roku 2020 vydala dva prekvapivé albumy len s malou propagáciou. Prvý, jej ôsmy štúdiový album Folklore, vyšiel 24. júla. Druhý, jej deviaty štúdiový album Evermore, vyšiel 11. decembra. Počas pandémie COVID-19 albumy písala a nahrávala v izolácii. Spolupracovala s producentmi Jackom Antonoffom a Aaronom Dessnerom z kapely The National. Oba albumy obsahujú spoluprácu s kapelou Bon Iver a album Evermore tiež spoluprácu so skupinami The Nacional a Haim. Swift je spoluautorkou niekoľkých piesní, ktoré napísala so svojím priateľom Joeom Alwynom pod pseudonymom William Bowery. Oba albumy, ktoré Swift a Dessner označili za „sesterské nahrávky“, zahŕňajú indie folkovú a alternatívnu rockovú produkciu, čo je odklon od jej predchádzajúcich popových vydaní.Singlami sa stali piesne: „Cardigan“, „Betty“, „Exile“ (s Bon Iver); a „Willow“, „No Body, No Crime“ (s Haim), „Coney Island“ (s the National). Hlavné singly z každého albumu „Cardigan“ a „Willow“ debutovali na vrchole Billboard Hot 100 toho istého týždňa, keď ich materské albumy debutovali na vrchole Billboard 200, vďaka čomu bola Swiftová prvým umelcom, ktorý debutoval na popredných priečkach amerického singlového aj albumového rebríčka naraz. Z oboch albumov sa počas prvého týždňa predalo po celom svete viac ako milión kusov, pričom Folklore predal dva milióny. Folklore prekonal rekord v streamovaní albumov počas prvého dňa od ženskej umelkyne na streamovacej platforme Spotify, rekord zaznamenaný ako Guinessov svetový rekord. Bol to najpredávanejší album roku 2020 v USA a do januára 2021 sa ho predalo 1,2 milióna kópií.Dňa 25. novembra uviedla Swift na platforme Disney+ koncertný film s názvom Folklore: The Long Pond Studio Sessions, ktorý dokumentuje vznik Folklore. Na American Music Awards v roku 2020 získala tri ceny vrátane ceny Umelec roka, a to rekordne tretíkrát za sebou. Získala šesť nominácií na 63. ročníku udeľovania cien Grammy a vyhrala v kategórii Album roka. Je prvou ženou v histórii, ktorá vyhrala trikrát.Vo februári 2021 bola uvedená na singli skupiny Haim s názvom „Gasoline“ z rozšírenej edície albumu Women in Music Pt. III. (2020). Opätovne nahrané vydanie albumu Fearless (2008) nesie názov Fearless (Taylor's Version) a vyšlo 9. apríla 2021. Následne debutovalo na prvom mieste v USA. Predchádzali mu piesne „Love Story (Taylor’s Version)“, znovu nahratá verzia jej pôvodného vydania z roku 2008 a dve nové skladby „You All Over Me“ s Maren Morris a „Mr. Perfectly Fine“.


== Diskografia ==
Štúdiové albumy

Taylor Swift (2006)
Fearless (2008)
Speak Now (2010)
Red (2012)
1989 (2014)
Reputation (2017)
Lover (2019)
Folklore (2020)
Evermore (2020)
Midnights (2022)EP

Sounds of the Season: The Taylor Swift Holiday Collection (2007)
Beautiful Eyes (2008)Živé albumy

Connect Set
iTunes Live from SoHo
Speak Now: World Tour LiveVideo-albumy

CMT Crossroads: Taylor Swift & Def Leppard (2008)Soundtracky k filmom

Hunger Games: Taylor Swift & The Civil Wars – Safe and Sound (2011)
Hunger Games: Taylor Swift – Eyes Open (2011)
Navždy Spolu (The Vow): Taylor Swift - Enchanted
One Chance: Taylor Swift – Sweeter than fiction


== Filmografia ==
Valentine's Day (2010)
The Lorax (2012)
The Giver (2014)
Cats (2019)
Miss Americana (2020)
Folklore: The Long Pond Studio Sessions (2020)


== Koncertné turné ==
Fearless Tour (2009 – 2010)
Speak Now World Tour (2011 – 2012)
The Red Tour (2013 – 2014)
The 1989 World Tour (2015)
Reputation Stadium Tour (2018)


== Referencie ==


== Iné projekty ==

 Commons ponúka multimediálne súbory na tému Taylor Swiftová


== Externé odkazy ==
Oficiálny web
Taylor Swift v Internet Movie Database (po anglicky)


== Zdroj ==
Tento článok je čiastočný alebo úplný preklad článku Taylor Swift na anglickej Wikipédii (číslo revízie nebolo určené).