revision: 260485
title: Edward Scicluna
url: https://mt.wikipedia.org/wiki/Edward_Scicluna


---

Il-Professur Edward Scicluna (Rabat, 12 ta' Ottubru 1946) huwa l-Ministru tal-Finanzi tal-Gvern Laburista li rebaħ l-Elezzjonijiet Ġenerali 2013. Kien membru Parlamentari Ewropew f'isem il-Partit Laburista u Viċi-President tal-Kumitat għall-Affarijiet Ekonomiċi u Monetarji tal-Parlament. Kien elett fl-Elezzjonijiet Ġenerali tal-2013 f'isem il-Partit Laburista.


== Studji ==
Il-Professur Scicluna studja fl-Università ta' Oxford fejn ingħata Diploma b’Distinzjoni fil-politika u l-ekonomija; fl-Università ta’ Malta fejn ingħata BA fl-Ekonomija bi grad ta’ First Class Honours, u fl-Università ta' Toronto fejn ingħata Masters u Dottorat fl-Ekonomija.


== Karigi ==
Huwa serva bħala Kap tad-Dipartiment tal-Ekonomija fl-Università ta’ Malta.  Serva wkoll bħala Chairman tal-Kunsill Malti għall-Iżvilupp Ekonomiku u Soċjali (MCESD), Chairman tal-Awtorità Maltija għas-Servizzi Finanzjarji (MFSA), Kummissarju Elettorali, Direttur tal-Bank Ċentrali, u Membru tal-Kumitat Nazzjonali għall-Bidla għall-Ewro (NECC).  
Fis-settur privat serva bħala Konsulent kif ukoll bħala Chairman u Direttur fuq il-Bord ta’ ħafna kumpaniji lokali. 
Fil-qasam internazzjonali l-Professur Scicluna serva għall-ħafna snin bħala konsulent mal-Kummissjoni Ewropea, mal-UNESCO, u mal-United Nations Environmental Programme (UNEP).  Hu kien ġie maħtur mill-Kummissjoni Ewropea bħala espert fuq l-Ewro.


== Ħajja personali ==
Huwa miżżewweġ lil Astrid, imwielda Bartoli u għandhom żewġt itfal, Mark u Katya, u erba’ neputijiet.


== Referenzi ==