revision: 277461
title: Federico Macheda
url: https://mt.wikipedia.org/wiki/Federico_Macheda


---

Federico "Kiko" Macheda (twieled fit-22 ta' Awwissu 1991) huwa plejer tal-futbol Taljan li jilgħab bħala attakkant ma' Panathinaikos.


== Karriera ==


=== Bidu tal-karriera ===
Imwieled Ruma, Macheda beda l-karriera fil-futbol ma' Lazio. Però, minħabba r-regoli Taljani tal-futbol li jipprevjenu li plejers ta' taħt it-tmintax-il sena jiffirmaw kuntratt professjonali, hu ma setax jissieħeb permanentament mal-klabb, u ftit wara għeluq is-sittax-il sena, hu ġie mixtri mit-tim ta' Manchester United tal-Ingilterra, fejn hemmhekk ir-regoli jħallu li jsir xiri ta' plejers minn sittax-il sena 'il fuq. Wara t-trasferiment ta' familtu fl-Ingilterra, hu uffiċjalment ingħaqad mal-klabb fis-16 ta' Settembru 2007, u ngħata borsa ta' studju għal tliet snin fl-Akkademja tal-klabb.


=== Manchester United ===
Hu ngħaqad mal-ewwel mat-tim ta' taħt it-tmintax-il sena ta' Manchester United, u skorja l-uniku gowl tal-partita fid-debutt tiegħu fir-rebħa ta' 1–0 kontra Barnsley, nhar il-15 ta' Settembru 2007. Fl-ewwel staġun tiegħu hu spiċċa bħala l-aqwa skorer tat-tim bi tnax-il gowl f'21 dehra, u wasal ukoll biex jagħmel debutt mat-tim tar-riservi fis-26 ta' Frar 2008, meta daħal bħala sostitut fit-68 minuta għal Gerard Piqué fit-telfa ta' 2–0 kontra Liverpool. Fit-12 ta' Mejju 2008, Macheda rċieva midalja wara r-rebħa fil-finali tal-Manchester Senior Cup kontra Bolton Wanderers.
F'għeluq is-sbatax-il sena, Macheda iffirma l-ewwel kuntratt professjonali ma' Manchester United. Fl-istaġun 2008–09, hu kompla mat-tim ta' taħt it-tmintax, waqt li għamel xi dehriet mat-tim tar-riservi. Lejn tmiem l-istaġun, Macheda beda isib aktar post mat-tim tar-riservi, fejn skorja ħames gowls f'sitt partiti, u grazzi għal din il-forma ġie magħżul mal-ewwel tim għall-partita kontra Aston Villa tal-5 ta' April 2009. B'United 2–1 minn taħt u bi bżonn ta' gowl biex iżommu ħajja l-isfida għat-titlu, il-kowċ Alex Ferguson daħħal lil Macheda minflok Nani ftit wara s-siegħa logħob. Wara li Cristiano Ronaldo kiseb il-pari fit-tmenin minuta, Macheda rebbaħ il-partita b'gowl spettakulari minn tarf il-kaxxa l-kbira fit-tielet minuta ta' ħin miżjud.Wara li ġie msejjaħ fil-bankina għall-ewwel leg tal-kwarti tal-finali taċ-Champions League kontra Porto, hu għamel it-tieni apparenza mal-klabb fil-partita mill-kampjonat kontra Sunderland. Bi kwarta minn tmiem il-partita, Macheda daħal minflok Dimitar Berbatov u b'inqas minn 61 sekonda fil-grawnd hu skorja għat-tieni darba fil-karriera tiegħu ma' United, fejn xellef xutt ta' Michael Carrick li spiċċa fix-xibka. B'Alex Ferguson iserraħ ħafna mill-istilel tiegħu għas-semifinali tal-FA Cup kontra Everton tad-19 ta' April 2009, Macheda ingħata l-opportunità li jibda' mill-ewwel minuta. Però, Macheda naqas li jiskorja u ġie sostitwit aktar tard fil-bidu tal-ħin supplementari minn Dimitar Berbatov. L-ewwel partita mal-ewwel ħdax fil-Premier League waslet kontra Middlesbrough fir-rebħa ta' 2–0, ta' nhar it-2 ta' Mejju 2009, imma naqas li jispiċċa fost l-iskorers u ġie sostitwit għaxar minuti fit-tieni taqsima.L-istaġun 2009–10 ta' Macheda beda b'dehriet fit-tielet u r-raba' rawnd tal-League Cup kontra Wolverhampton Wanderers u Barnsley rispettivament. Hu ddebutta fic-Champions League fit-3 ta' Novembru kontra CSKA Moscow. Nhar it-2 ta' Diċembru, 2009, Macheda iffirma kuntratt ta' erba' snin li se jżommu mal-klabb sa Ġunju tal-2014. Lejn l-aħħar tas-sena, Macheda weġġa' u kellu joqgħod barra mil-logħob sal-21 ta' Jannar, meta rritorna fil-partita tar-riservi kontra Sunderland. L-ewwel dehra tiegħu fil-kampjonat għal dan l-istaġun waslet fir-rebħa ta' 4–0 kontra Bolton fis-27 ta' Marzu, fejn ħa post Ryan Giggs fl-84 minuta. B'Wayne Rooney mweġġa' wara l-konfront kontra Bayern Munich miċ-Champions League, Macheda ġie msejjaħ fuq il-bankina għal-logħba kontra Chelsea tat-3 ta' April, valida għall-Premier League. B'United 1–0 minn taħt, Macheda ġie introdott fit-72 minuta; Chelsea skurjaw it-tieni gowl fid-79 minuta, qabel ma Macheda skorja gowl ta' konsolazzjoni żewġ minuti wara.
Nhar it-13 ta' Novembru, Macheda skorja l-ewwel gowl tiegħu għall-istaġun 2010–11 fejn għen lil United jirkupraw żewġ gowls minn taħt, meta skorja l-ewwel gowl fil-pari ta' 2–2 barra minn darhom kontra Aston Villa.


== Statistika ==
Statistika korretta sal-24 ta' April 2017.


== Referenzi ==


== Ħoloq esterni ==
Federico Macheda fuq Soccerbase