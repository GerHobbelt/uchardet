revision: 291222
title: "Ri\u017Cerva Naturali ta' Srebarna"
url: https://mt.wikipedia.org/wiki/Ri%C5%BCerva_Naturali_ta%27_Srebarna


---

Ir-Riżerva Naturali ta' Srebarna (bil-Bulgaru: Природен резерват Сребърна, trażlitterata: Priroden rezervat Srebarna) hija riżerva naturali fil-Grigal tal-Bulgarija (in-Nofsinhar ta' Dobruja), qrib il-villaġġ ta' Srebarna, 18-il kilometru fil-Punent ta' Silistra u żewġ kilometri fin-Nofsinhar tax-xmara Danubju. Hija magħmula mil-Lag ta' Srebarna u l-inħawi ta' madwaru u hija art mistagħdra importanti li tinsab tul il-Via Pontica, li hija rotta tal-passa tal-għasafar bejn l-Ewropa u l-Afrika. B'hekk tipprovdi l-ħabitat għal bosta speċijiet mhedda ta' għasafar li jbejtu u jpassu hemmhekk.
Ir-riżerva fiha żona protetta ta' 6 km2 u żona ta' lqugħ ta' 5.4 km2. Il-lag għandu fond li jvarja bejn metru u tliet metri. Ħdejh inbena mużew fejn tintwera kollezzjoni ta' speċijiet ibbalzmati li huma tipiċi tar-riżerva.


== Storja ==

Filwaqt li l-Lag ta' Srebarna ġie studjat bosta drabi fl-imgħoddi minn bijologi barranin, l-ewwel xjenzat Bulgaru li interessa ruħu fl-inħawi kien Aleksi Petrov, li żar ir-riżerva fl-1911. Fl-1913, in-Nofsinhar kollu ta' Dobrudja ġie inkorporat fir-Rumanija, iżda mbagħad ġie rritornat lill-Bulgarija fl-1940, meta Petrov reġa' żar l-inħawi biex jeżamina l-kolonji ta' għasafar li jbejtu hemmhekk.
Iż-żona ġiet ipproklamata riżerva naturali fl-1948 u sit Ramsar fl-1975. Ir-riżerva ġiet rikonoxxuta bħala Sit ta' Wirt Dinji tal-UNESCO fil-qafas tal-Konvenzjoni tal-1972 għall-Protezzjoni tal-Wirt Kulturali u Naturali Dinji u tniżżlet fil-lista tas-Siti ta' Wirt Dinji tal-UNESCO fl-1983.


== Sit ta' Wirt Dinji ==
Ir-Riżerva Naturali ta' Srebarna ġiet iddeżinjata bħala Sit ta' Wirt Dinji tal-UNESCO fl-1983.Il-valur universali straordinarju tas-sit ġie rrikonoxxut abbażi ta' kriterju wieħed tal-għażla tal-UNESCO: il-kriterju (x) "Post fejn hemm l-iktar ħabitats naturali importanti u sinifikanti għall-konservazzjoni fil-post tad-diversità bijoloġika, inkluż fejn hemm speċijiet mhedda ta' valur universali straordinarju mill-perspettiva tax-xjenza jew tal-konservazzjoni".


== Leġġendi ==
Hemm diversi leġġendi dwar l-oriġini ta' isem il-lag. Waħda hi dwar khan li kien jismu Srebrist, li miet fl-inħawi f'battalja mhux tas-soltu mal-Pecheneg. Oħra hi dwar dgħajsa mimlija fidda (srebro bil-Bulgaru) tul ix-xtut tal-lag. Skont it-tielet waħda, li titqies bħala l-iżjed waħda plawżibbli, l-isem oriġina mir-riflessjonijiet fiddiena fuq wiċċ il-lag meta jkun hemm qamar kwinta.


== Flora u Fawna ==


=== Flora ===
Fil-lag u fil-madwar hemm speċijiet idrofitiċi bħall-qasab. Ir-riżerva tospita 139 speċi ta' pjanti, u 11 minnhom jinsabu f'periklu ta' estinzjoni għajr fit-territorju ta' Srebarna.


=== Fawna ===
Fl-inħawi tar-riżerva naturali teżisti varjetà wiesgħa ta' fawna: 39 mammiferi, 21 rettili u anfibji u 10 speċijiet ta' ħut. Madankollu, ir-riżerva hija famuża l-iktar għall-179 speċi ta' għasafar li jbejtu fit-territorju. Dawn l-ispeċijiet jinkludu diversi speċijiet ta' russetti u marguni, il-velleran, il-pellikan tad-Dalmazja, iċ-ċinju, il-wiżża griża, il-bugħadam aħmar u l-kudirros blu. Fost il-mammiferi żgħar fir-riżerva hemm diversi speċijiet ta' bugeddum u ġrieden.


== Gallerija ==
Gallerija b'ritratti panoramiċi mir-riżerva
		
		
		
		
		


== Referenzi ==