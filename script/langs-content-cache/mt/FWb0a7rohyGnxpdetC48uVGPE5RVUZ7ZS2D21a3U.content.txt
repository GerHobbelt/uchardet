revision: 271833
title: "Adem Ljaji\u0107"
url: https://mt.wikipedia.org/wiki/Adem_Ljaji%C4%87


---

Adem Ljajić (bis-Serb: Адем Љајић; twieled fid-29 ta' Settembru 1991) huwa plejer tal-futbol Serb li jilgħab bħala midfilder offensiv ma' Beşiktaş.


== Karriera ==
Ljajić beda l-karriera fil-kamp tal-futbol mat-tim lokali ta' SF Jošanica, qabel ma fl-2005 ittrasferixxa f'Belgrad meta laqat l-għajn tal-kowċ ta' Partizan Dusan Trbojević. Fil-kapitali Serba, Ljajić beda jilgħab mat-tim mixtla tal-klabb, waqt li ħa sehem f'isem is-selezzjoni tas-Serbja ta' taħt is-16 u t-18-il sena. Il-progress mal-ewwel tim kien wieħed ta' minnufih. F'Awwissu tal-2008 sar parti mill-pjanijiet tal-kowċ Slaviša Jokanović, fejn f'għaxar apparenzi skorja darbtejn fil-kampanja rebbieħa tal-kampjonat 2007–08.
F'Ottubru tal-2008, Manchester United taw ċans lil Ljajić biex jimpressjona meta tawh prova, minkejja li ma kienx ġie żvelat dwar it-tul ta' din il-prova. Il-ġurnata ta' wara, is-segretarju ġenerali ta' Partizan ikkonferma li "mhuwiex vera li Ljajić mar l-Ingilterra mingħajr permess. Aħna konna f'kuntatt ma' Manchester United għal xi żmien u Ljajić kien mat-tim internazzjonali fl-Ingilterra fejn kien qed jipparteċipa fir-rawnd ta' kwalifikazzjoni tal-Kampjonati Ewropej għal taħt id-19-il sena, u b'hekk dan il-mument kien opportun biex jagħmel prova."Nhar it-2 ta' Jannar 2009, Manchester United ikkonfermaw li komplew it-trasferiment ta' kemm Ljajić u anki ta' sieħbu f'Partizan, Zoran Tošić. Tošić ingħaqad mal-klabb mill-ewwel, waqt li Ljajić kien se jibqa' ma' Partizan għall-kumplament tal-2009, fejn f'Jannar tal-2010, minħabba li l-FIFA ma tħallix li jsiru trasferimenti internazzjonali għal plejers ta' taħt it-tmintax-il sena. Minkejja li matul l-2009 Ljajić kien jagħmel vjaġġi regulari lejn Manchester biex jitħarreġ mal-iskwadra, Manchester United iddeċidew li ma jiħdux l-opzjoni li jakkwistaw definittavment lill-plejer Serb minħabba kwistjonijiet fuq il-permess tax-xogħol għal Ljajić.Fit-13 ta' Jannar 2010, il-klabb Taljan ta' Fiorentina ħabbar l-akkwist ta' Ljajić, fejn wara li għadda t-testijiet mediċi, iffirma kuntratt ta' ħames snin. Iddebutta mal-Viola fid-dro ta' 2–2 barra minn darhom kontra Cagliari, fejn daħal bħala sostitut fit-82 minuta għal Manuel Pasqual. L-ewwel gowl tiegħu kien minn penalty kontra Lazio fit-18 ta' Settembru 2010, bi Fiorentina jitilfu 2–1.
Matul l-istaġun 2010–11, taħt il-kowċ Sinisa Mihajlović lagħab 26 logħba u skorja 3 gowls fil-kampjonat. Fl-istaġun 2011–12 sab inqas post mal-ewwel tim. Nhar it-2 ta' Mejju 2012, fil-logħba kontra Novara li spiċċat 2–2 ġie sostitwit minn Delio Rossi fit-32 minuta minn Rubén Olivera; il-plejer ċapċap sarkastikament lill-kowċ u qamet alterazzjoni verbali li ddeġenerat f'aggressjoni fiżika fuq il-plejer. Wara dan l-episodju l-kowċ ġie mkeċċi u l-plejer intefa' barra mit-tim sa tmiem l-istaġun.Bil-wasla tal-kowċ il-ġdid Vincenzo Montella, grazzi għall-prestazzjonijiet konvinċenti fil-logħob ta' qabel il-kampjonat reġa' ġie integrat mal-iskwadra. L-istaġun kien wieħed pożittiv għal Ljajić fejn stabilixxa ruħu fit-tim. Nhar id-19 ta' Mejju, fl-aħħar logħba tal-kampjonat kontra Pescara, skorja l-ewwel tripletta fil-karriera tiegħu, biex spiċċa bi 12-il gowl fl-istaġun.
Nhar it-28 ta' Awwissu 2013, issieħeb uffiċjalment mal-klabb ta' Roma għas-somma ta' €11-il miljun, b'kuntratt ta' erba' snin.


== Internazzjonali ==
Ljajić ġie magħżul mat-tim nazzjonali tal-kbar tas-Serbja f'logħba ta' ħbiberija kontra l-Bulgarija tas-17 ta' Novembru 2010. Nhar it-28 ta' Mejju 2012, wara li ma kantax l-innu nazzjonali qabel il-logħba kontra Spanja, il-kowċ Mihajlović ħabbar li ma kienx se jagħżlu iktar.


== Unuri ==


=== Klabb ===
PartizanSuperLiga Serba: 2008–09
Tazza Serba: 2008–09


== Referenzi ==


== Ħoloq esterni ==
Adem Ljajić – rekord fil-kompetizzjonijiet tal-UEFA (arkivju) 
Adem Ljajić fuq National-Football-Teams.com