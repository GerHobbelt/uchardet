revision: 288957
title: "Leonardo Ara\xFAjo"
url: https://mt.wikipedia.org/wiki/Leonardo_Ara%C3%BAjo


---

Leonardo Nascimento de Araújo (twieled fil-5 ta' Settembru 1969), magħruf aktar bħala Leonardo, huwa eks-plejer, kowċ u eżekuttiv tal-futbol Brażiljan. Attwalment, jinsab ikopri l-irwol ta' direttur sportiv ta' Paris Saint-Germain.


== Bijografija ==
Leonardo twieled u trabba f'Niterói, ġewwa l-Brażil. Hu għandu tliet itfal mal-ewwel mara tiegħu, u hu miżżewweġ lil Anna Billó, preżentatriċi fuq Sky Italia, li magħha għandu tifel.


== Karriera ==


=== Plejer ===
Leonardo beda l-karriera tiegħu mal-klabb Brażiljan ta' Flamengo fl-1987; fl-età ta' sbatax-il sena ngħata l-opportunità li jilagħab mal-eroj tiegħu Zico flimkien ma' Leandro, Bebeto u Renato Gaúcho, u kien ta sehmu fir-rebħ tal-ewwel kampjonat Brażiljan personali. Fl-1990, Leonardo iffirma ma São Paulo, u fl-1991, Leonardo, Raí, u talenti żgħażagħ oħra ffurmaw parti mill-iskwadra taħt il-gwida tal-leġġenda Brażiljana Telê Santana, imsejħa bħala esquadrão tricolor ("skwadra ta' tliet kuluri") li rebħu l-kampjonat Brażiljan.
Aktar tard dik is-sena, huwa ffirma mal-klabb Spanjol ta' Valencia. Wara żewġ staġuni, irritorna lejn il-Brażil għal perjodu qasir ma' São Paulo fl-1993, li matulu t-tim rebaħ diversi titli, inkluż il-Copa Libertadores u t-Tazza Interkontinentali.
Fl-1994, wara t-Tazza tad-Dinja, Leonardo iffirma mal-klabb Ġappuniż ta' Kashima Antlers fil-kampjonat ġdid iffurmat tal-J. League. Ma' Kashima reġa' ssieħeb mal-idolu tiegħu Zico, sakemm fl-1996, irritorna fl-Ewropa ma' Paris Saint-Germain (PSG).
F'dan il-punt fil-karriera tiegħu, Leonardo kien waqaf milli jilgħab bħala difensur xellugi u inbidel għal pożizzjonijiet iktar offensivi f'nofs il-grawnd u fl-attakk, fosthom bħala midfilder offensiv jew bħala t-tieni attakkant. Fis-sajf tal-1997, iffirma mat-tim Taljan ta' Milan, għas-somma ta' 8.5 miljun ewro mingħand PSG. Mal-Milan sar figura prominenti tat-tim kif ukoll mal-partitarji. Magħhom lagħab erba' staġuni sħaħ u skorja 22 gowl f'177 logħba, qabel ma rritorna lejn il-Brażil ma' São Paulo u Flamengo. Aktar tard, reġa' ngħaqad mal-Milan u spiċċa l-karriera tiegħu magħhom fl-2003.


=== Internazzjonali ===
Leonardo għamel id-debutt internazzjonali tiegħu fl-1990 mat-tim nazzjonali Brażiljan. Huwa kien magħżul bħala d-difensur xellugi tat-tim għat-Tazza tad-Dinja 1994 fejn ħa post iż-żagħżugħ Roberto Carlos. Leonardo lagħab tajjeb fl-ewwel logħbiet iżda mbagħad ġiet mogħti sospensjoni ta' erba' logħbiet minħabba li ta daqqa ta' minkeb lil midfilder Amerikan Tab Ramos. Is-sospensjoni ta' Leonardo ma ħallitux jipparteċipa għall-bqija tal-kompetizzjoni; din kienet it-tieni l-itwal sospensjoni fl-istorja tat-Tazza tad-Dinja, wara t-tmien logħbiet li ngħata Mauro Tassotti wara li kiser imnieħer Luis Enrique fl-istess turnew.
Fl-1997, Leonardo ifforma parti essenzjali tat-tim li rebaħ il-Copa América u t-Tazza tal-Konfederazzjonijiet. Fit-tieni parteċipazzjoni tiegħu fit-Tazza tad-Dinja, fl-edizzjoni tal-1990, Leonardo lagħab is-seba' logħbiet u għen lill-Brażil jispiċċaw bħala finalisti telliefa. Hu temm il-karriera internazzjonali fl-2002 wara 60 logħba u tmien gowls.


=== Kowċ ===


==== Milan ====
Kmieni fl-2008 inħatar direttur tekniku tal-klabb preċedenti tiegħu tal-Milan. Aktar tard fl-istess sena huwa kiseb iċ-ċittadinanza Taljana, wara tnax-il sena fl-Italja bħala resident.Wara t-tluq ta' Carlo Ancelotti minn mal-Milan biex issir kowċ ta' Chelsea fl-aħħar ta' Mejju tal-2009, Leonardo issemma kowċ ta' Milan minkejja li kellu neqsin il-kwalifiki meħtieġa. Minkejja dan, huwa kien eżentat milli jeħtieġ il-liċenzja professjonali tal-UEFA, li hija mandatorja għall-kowċis tas-Serie A, minħabba li preċedentament kien rebaħ it-Tazza tad-Dinja bħala plejer. Leonardo ma ħela l-ebda żmien u ddikjara li ried li t-tim jixtiequ li jilgħab futbol attraenti.Wara bidu kemmxejn fqir tal-istaġun, fosthom telfa ta' 4–0 kontra r-rivali tal-Inter, ir-riżultati bdew jirpiljaw grazzi għall-bidla fil-formazzjoni ta' 4–2–1–3. Din it-tattika, li kienet pjuttost mhux tas-soltu għall-futbol Taljan, iffokat fuq il-plejers kreattivi bħal Ronaldinho, Andrea Pirlo u Clarence Seedorf, u għenet lill-Milan biex itejbu r-riżultati kemm fis-Serie A u anke fil-UEFA Champions League, fosthom rebħiet notevoli ta' 3–2 kontra Real Madrid u 3–0 kontra Juventus, li din tal-aħħar poġġiet lill-Milan sitt punti wara l-Inter fit-tieni post tal-klassifika wara nofs staġun. Il-passaġġ għall-finali tal-UEFA Champions League twaqqaf bikri hekk kif il-Milan ġew eliminati fl-ewwel fażi eliminatorja minn Manchester United f'telfa aggregata ta' 2–7 (2–3, 0–4).
Fil-ġimgħat qabel it-tmiem tal-istaġun, kien hemm għajdut li Leonardo jista' jħalli lil Milan. F'April tal-2010, Leonardo ikkonferma d-diverġenzi mas-sid tal-klabb u l-Prim Ministru Taljan Silvio Berlusconi. Aktar tard ġie kkonfermat li Leonardo kien se jħalli lill-Milan wara l-aħħar logħba kontra Juventus.


==== Inter ====
Fl-24 ta' Diċembru 2010, wara ġranet ta' spekulazzjoni, ġie kkonfermat li Leonardo se jieħu f'idejh il-kariga ta' kowċ ta' Inter, fejn ħa post Rafael Benítez, f'pass kemmxejn kontroversjali minħabba r-rivalità bejn Inter u Milan. Hu ffirma kuntra ta' tmintax-il xahar bi skadenza fit-30 ta' Ġunju 2012. Leonardo beda tajjeb ħafna u kiseb 30 punt minn tnax-il logħba, b'medja ta' 2.5 punti għal kull logħba, rata aħjar minn dik tal-predeċessuri tiegħu Benítez u José Mourinho. Fis-6 ta' Marzu 2011, Leonardo kiser rekord fis-Serie A billi ġabar 33 punt fi tlettax-il logħba, fejn ir-rekord preċedenti kien dak ta' 32 punt mill-istess numru ta' logħbiet miksub minn Fabio Capello fl-istaġun 2004–05. 
Fil-15 ta' Marzu 2011, Leonardo wassal lill-Inter għal rebħa memorabbli ta' 3–2 kontra Bayern Munich fl-Allianz Arena fl-aħħar sittax tal-UEFA Champions League wara li tilfu l-ewwel leg f'darhom. Fit-2 ta' April 2011, Inter tilfu 3–0 kontra r-rivali tal-Milan, u ġimagħtejn wara, reġgħu tilfu 2–0 kontra Parma li sa dak iż-żmien kienu qed jiġġieldu biex iżommu posthom fl-ogħla kampjonat. B'din it-telfa, l-aspirazzjonijiet għat-titlu ntemmu. Fid-29 ta' Mejju 2011, Internazionale għelbu lil Palermo 3–1 biex jagħtu l-ewwel u l-unika tazza lil Leonardo bħala kowċ ta' Inter, il-Coppa Italia. Huwa rriżenja minn ma' Inter fit-18 ta' Ġunju 2011.


== Statistika tal-karriera ==


=== Klabb ===


=== Internazzjonali ===


== Statistika maniġerjali ==


== Unuri ==


=== Plejer ===
FlamengoCampeonato Brasileiro Série A: 1987
Copa do Brasil: 1990São PauloTazza Interkontinentali: 1993
Recopa Sudamericana: 1993, 1994
Supercopa Sudamericana: 1993
Campeonato Paulista: 1991Kashima AntlersJ-League: 1996MilanSerie A: 1998–99
Coppa Italia: 2002–03Tim nazzjonaliTazza tad-Dinja: 1994
Tazza tal-Konfederazzjonijiet: 1997
Copa América: 1997


=== Kowċ ===
InterCoppa Italia: 2010–11


== Referenzi ==