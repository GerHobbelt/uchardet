revision: 268027
title: Jean Zaleski
url: https://mt.wikipedia.org/wiki/Jean_Zaleski


---

Jean Zaleski (imwielda Jean Busuttil, magħrufa ukoll bħala Jean Busuttil Zaleski; Birkirkara, 11 ta' April 1920 – 2 ta' Mejju 2010) kienet artista Maltija li qattgħet ħafna mill-ħajja adulta tagħha fl-Istati Uniti. Ix-xogħol tagħha deher f'diversi wirjiet fl-Istati Uniti u f'Malta.


== Bijografija ==
Jean Busuttil twieldet f'Birkirkara, l-iżgħar fost ħdax-il tfal. Meta kellha 8 snin, flimkien mal-familja tagħha, hija emigrat lejn l-Istati Uniti.


== Edukazzjoni u premjijiet ==
Bħala artista studjat fl-Istati Uniti f'Moore College of Art and Design ta' Philadelphia, fi New York fi Pratt Institute, fil-Parsons School of Design, u fil-Art Students League. Fl-1986 irċeviet il-Premju "Susan B Anthony" fil-qasam tal-pittura mill-Organizzazzjoni Nazzjonali għan-Nisa. Fl-1975 ġiet mistiedna mill-President Jimmy Carter fil-White House bħala parti minn delegazzjoni ta' ħames artisti nisa.


== Xogħlijiet ==
Diversi pitturi ta' Zaleski ġew ippreżentati f'wirjiet matul ħajjitha u wara mewtha.Apparti mill-wirjiet tal-arti, ix-xogħol tagħha deher ukoll f-kotba. Dawn il-pubblikazzjonijiet jaqgħu f'żewġ kategoriji: kotba ta' illustrazzjonijiet u kotba tal-artisti. Ta' spiss il-kotba tagħha ikun fihom mit-tnejn. Dawn jinkludu, fost l-oħrajn, Cowlines, ktieb artistiku li fih ukoll poeżiji ta' Edwin Honig. Dan il-ktieb artistiku fost l-oħrajn, fih żewġ folji maqgħuda flimkien, maħdum bi 22 paġna fuq kull naħa, qishom pjanu akkordjin. Il-ktieb jista' jinqara bħala ktieb normali jew inkella bħala miftuħ beraħ.
Il-ktieb Winged Spirits:24 contemporary American poets fih bosta collage maħduma minn Zaleski.


== Referenzi ==