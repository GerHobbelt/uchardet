revision: 287656
title: "Monumenti Buddisti fl-in\u0127awi ta' H\u014Dry\u016B-ji"
url: https://mt.wikipedia.org/wiki/Monumenti_Buddisti_fl-in%C4%A7awi_ta%27_H%C5%8Dry%C5%AB-ji


---

Il-Monumenti Buddisti fl-inħawi ta' Hōryū-ji huma Sit ta' Wirt Dinji tal-UNESCO li jinkludi varjetà ta' binjiet f'Hōryū-ji u f'Hokki-ji, f'Ikaruga, il-Prefettura ta' Nara, il-Ġappun. Dawn il-binjiet Buddisti tniżżlu fil-lista tas-Siti ta' Wirt Dinji tal-UNESCO fl-1993 flimkien mal-pajsaġġ tal-madwar taħt għadd ta' kriterji. L-istrutturi li jagħmlu parti mis-sit huma fost l-eqdem binjiet tal-injam li għadhom eżistenti fid-dinja, u jmorru lura għas-sekli 7 u 8 W.K. Ħafna mill-monumenti huma wkoll Teżori Nazzjonali tal-Ġappun, u jirriflettu era importanti ta' influwenza Buddista fil-Ġappun. L-istrutturi jinkludu 21 binja fit-Tempju tal-Lvant ta' Hōryū-ji, disa' binjiet fit-Tempju tal-Punent ta' Hōryū-ji, 17-il monasteru u binjiet oħra, u l-pagoda f'Hokki-ji.


== Kondo ta' Hōryū-ji ==

Il-Kondo, magħrufa wkoll bħala s-Sala tad-Deheb, tinsab fi ħdan it-territorju tal-kumpless tat-Tempju ta' Hōryū-ji. L-istruttura tinsab fiċ-ċentru qrib il-Pagoda ta' Hōryū-ji. Iż-żewġ strutturi huma sinifikanti, għalkemm għal raġunijiet differenti ħafna. Il-Kondo nbniet bl-intenzjoni li tintuża għall-qima Buddista. Fuq in-naħa ta' barra, il-Kondo tidher bħala struttura ta' żewġ sulari. Madankollu, l-ewwel sular biss huwa operattiv. Is-saqaf tal-Kondo għandu l-istil forfċi li spiss intuża fl-arkitettura tal-Lvant tal-Asja. In-naħa ta' barra tal-istruttura tal-injam ġiet imżejna wkoll b'immaġnijiet ta' draguni u tad-divinità tal-ilma. Malli wieħed jidħol fil-binja, jispikkaw it-Trijade ta' Xaka u l-iskulturi ta' Yakushi.


=== Trijade ta' Xaka ===
It-Trijade ta' Xaka tinsab fi ħdan il-binja tal-Kondo ta' Hōryū-ji. L-iskultura tpoġġiet fuq pjattaforma olzata ħalli kif wieħed jidħol fil-binja ikun jista' jammira l-opra. Ix-Xaka qiegħed bilqiegħda bejn iż-żewġ qaddejja tiegħu fil-pożizzjoni tal-medjazzjoni. Id-dublett li liebes ix-Xaka jinżel fuq riġlejh u l-pjattaform li jinsab bilqiegħda fuqha bi stil magħruf bħala tessut kaskata. Idejh huma ppożizzjonati f'żewġ mudri differenti. Idu l-leminija hija ppożizzjonata fil-mudra tas-serħan il-moħħ filwaqt li idu x-xellugija hija ppożizzjonata fil-mudra tat-twettiq tax-xewqat. Wara x-Xaka hemm mandorla mżejna b'mod elaborat bi fjura tal-lotus eżatt fin-nofs. Fuq ras ix-Xaka hemm ċirku olzat li suppost jirrappreżenta l-ġojjel Buddist tal-għerf. Fuq in-naħat ta' barra tal-mandorla hemm seba' figuri żgħar tal-Buddha. Dawn il-figuri suppost jirrappreżentaw is-seba' Buddhi li dehru quddiem ix-Xaka. Iż-żewġ qaddejja tiegħu tpoġġew fuq fjuri tal-lotus. Kull waħda miż-żewġ figuri għandha ġojjell f'idejha.


== Pagoda ta' Hōryū-ji ==
Maġenb il-Kondo ta' Hōryū-ji hemm il-Pagoda ta' Hōryū-ji. Il-Kondo tiffunzjona bħala spazju għall-qima Buddista, iżda l-pagoda taqdi rwol differenti għalkollox. L-istruttura fiha ħames sulari u qisha sit ta' mafkar jew relikwarju fi ħdan it-Tempju ta' Hōryū-ji. L-istruttura nbniet ukoll b'tali mod li tirrappreżenta d-dijagramma tal-univers. Jekk wieħed jieqaf iħares lejn il-binja, mill-ewwel jinnota li s-soqfa ta' kull sular jiċkienu iktar ma jaslu lejn il-quċċata. Il-pilastru ċentrali tal-pagoda huwa mibni fuq pedament tal-ġebel li effettivament iħaddan fih teżori u relikwi Buddisti sagri. Dawn ir-relikwi tpoġġew f'reċipjenti tal-ħġieġ, tad-deheb u tal-fidda.


== Santwarju ta' Tamamushi ==
Is-Santwarju ta' Tamamushi jinsab fi ħdan il-Binja tat-Teżor fit-Tempju ta' Hōryū-ji. Is-santwarju huwa magħmul minn Kondo żgħira li tpoġġiet fuq bażi rettangolari. B'mod simili bħall-Kondo ta' Hōryū-ji, din il-kondo f'minjatura fuq is-santwarju għandha saqaf forfċi b'bosta karatteristiċi arkitettoniċi tal-perjodu ta' Asuka. Is-santwarju ġie mżejjen b'mod elaborat b'bosta dettalji estensivi. Fi ħdan is-santwarju hemm statwa żgħira ta' Kannon, Bodhisattva Buddist. Il-ħitan fuq ġewwa ġew imżejna wkoll b'bosta figuri żgħar tal-Buddha. Fuq quddiem tal-bażi rettangolari hemm immaġnijiet tal-erba' rejiet gwardjani u fuq il-panewijiet laterali hemm immaġnijiet ta' Bodhisattva bilwieqfa fuq fjuri tal-lotus. Il-panew ta' wara juri l-Muntanja ta' Ryoju, il-post fejn ix-Xaka pprietka s-Sutra tal-Lotus. Fuq in-naħa ta' quddiem tal-pedestall ta' fuq nett tas-santwarju, hemm pitturi b'rappreżentazzjonijiet ta' relikwi Buddisti. Fuq in-naħa ta' wara tal-pedestall hemm immaġni ta' post magħruf bħala ċ-ċentru tal-univers. F'dan il-post jinsabu s-smewwiet, l-oċeani u l-art isseparati minn xulxin. Dan il-post huwa magħruf bħala l-Muntanja ta' Sumeru. Il-panew tal-lemin juri stampa tal-Buddha f'ħajja preċedenti tiegħu u l-panew tax-xellug juri xena tal-"Jataka tat-Tigri Mġewħa".


=== Jataka tat-Tigri Mġewħa ===
Il-Jata tat-Tigri Mġewħa hija ġrajja bit-tema tas-sagrifiċċju individwali. F'din il-ġrajja, il-Bodhisattva jimxi qalb il-foresta u jiltaqa' ma' tigra femminili mġewħa u l-frieħ imġewħa tagħha. Sabiex isalva l-ħajja tal-annimali bil-ġuħ, il-Bodhisattva jimxi sal-quċċata tal-muntanja fil-qrib u jaqbeż għal isfel. Ir-riħ tad-demm minn ġisem il-Bodhisattva hija biżżejjed biex tħajjar lit-tigra femminili mġewħa u l-frieħ imġewħa tagħha jieklu.


== Sit ta' Wirt Dinji ==
Il-Monumenti Buddisti fl-inħawi ta' Hōryū-ji ġew iddeżinjati bħala Sit ta' Wirt Dinji tal-UNESCO fl-1993.Il-valur universali straordinarju tas-sit ġie rrikonoxxut abbażi ta' erba' kriterji tal-għażla tal-UNESCO: il-kriterju (i) "Rappreżentazzjoni ta' kapulavur frott il-kreattività tal-bniedem"; il-kriterju (ii) "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; il-kriterju (iv) "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem"; u l-kriterju (vi) "Assoċjazzjoni diretta jew tanġibbli ma' avvenimenti jew ma' tradizzjonijiet ħajjin, ma' ideat jew ma' twemmin, jew ma' xogħlijiet artistiċi jew letterarji ta' valur universali straordinarju".


== Komponenti ==


== Gallerija ==

		
		


== Referenzi ==