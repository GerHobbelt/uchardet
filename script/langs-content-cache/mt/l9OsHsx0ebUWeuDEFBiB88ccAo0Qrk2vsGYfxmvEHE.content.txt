revision: 274761
title: Caroline Mikkelsen
url: https://mt.wikipedia.org/wiki/Caroline_Mikkelsen


---

Caroline Mikkelsen (twieldet fl-20 ta' Novembru 1906 – mietet fil-15 ta' Settembru 1998; iktar 'il quddiem ħadet il-kunjom Mandel wara li żżewġet) kienet esploratriċi Daniża-Norveġiża li fl-20 ta' Frar 1935 kienet l-ewwel mara li rifset fuq l-Antartika, għalkemm mhux ċert jekk rifsitx fuq l-art kontinentali jew fuq gżira.


== Esplorazzjoni tal-Antartiku ==
Caroline Mikkelsen twieldet fl-1906 fid-Danimarka, u iktar 'il quddiem iżżewġet l-ewwel raġel tagħha, il-Kaptan Norveġiż Klarius Mikkelsen u marret tgħix in-Norveġja.
Fix-xitwa tal-1934-1935, Mikkelsen ġiet akkumpanjata mir-raġel Norveġiż tagħha Klarius fuq spedizzjoni fl-Antartika sponsorjata minn Lars Christensen, fuq il-bastiment ta' riforniment M/S Thorshavn b'istruzzjonijiet biex ifittxu għal artijiet Antartiċi li setgħu jiġu annessi man-Norveġja. Il-Muntanja Caroline Mikkelsen ingħatat isimha u kunjomha.

Fl-20 ta' Frar 1935, l-ispedizzjoni niżlet l-art xi mkien fuq il-blata kontinentali tal-Antartika. Mikkelsen żbarkat mill-vapur u pparteċipat fl-olzar tal-bandiera Norveġiża u fil-bini ta' girna jew borġ ġebel ta' mafkar. Mikkelsen qatt ma għamlet xi dikjarazzjonijiet irreġistrati li żbarkat fuq l-art kontinentali, iżda inizjalment kien maħsub li żbarkat fuq l-Għoljiet ta' Vestfold mhux wisq 'il bogħod mill-Istazzjon ta' Davis attwali. Hi ma tkellmitx pubblikament dwar il-vjaġġ tagħha fl-Antartika sa sittin sena wara l-iżbark tagħha, fl-1995, meta tkellmet dwar il-vjaġġ tagħha fil-gazzetta Norveġiża Aftenposten, wara li ġiet ikkuntattjata mill-Mexxejja tal-Istazzjon ta' Davis, Diana Patterson.Fl-1941 ir-raġel tagħha Klarius miet u fl-1944 iżżewġet lil Johan Mandel minn Tønsberg. Mikkelsen-Mandel mietet fl-1998.Fl-1998 u fl-2002, riċerkaturi Awstraljani ppubblikaw artikli storiċi fil-Polar Record u kkonkludew li l-grupp li kien żbarka mit-Thorshavn — jiġifieri anke Mikkelsen — kien żbarka fuq il-Gżejjer Tryne fejn għad hemm markatur fil-girna ta' Mikkelsen sa llum. Is-sit tal-iżbark jinsab bejn wieħed u ieħor xi ħames kilometri mill-art kontinentali tal-Antartika. Ma ġie skopert l-ebda sit ieħor ta' żbark fuq l-art kontinentali li seta' żbarka fuqu l-grupp ta' Mikkelsen, minkejja snin sħaħ ta' tfittxija mill-ħaddiema tal-Istazzjon ta' Davis.B'hekk, Mikkelsen titqies bħala l-ewwel mara li rifset fuq gżira tal-Antartika, u Ingrid Christensen titqies bħala l-ewwel mara li rifset fuq l-art kontinentali tal-Antartika.


== References ==