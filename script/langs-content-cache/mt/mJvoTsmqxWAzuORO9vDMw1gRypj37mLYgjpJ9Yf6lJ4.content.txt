revision: 283146
title: Brook Taylor
url: https://mt.wikipedia.org/wiki/Brook_Taylor


---

Brook Taylor FRS (twieled fit-18 ta' Awwissu 1685 – miet fid-29 ta' Diċembru 1731) kien matematiku Ingliż magħruf l-iktar għall-ħolqien tat-teorema ta' Taylor u tas-serje ta' Taylor, li huma importanti għall-użu tagħhom fl-analiżi matematika.


== Ħajja u xogħol ==
Brook Taylor twieled f'Edmonton (li qabel kienet Middlesex). Taylor kien iben John Taylor, MP ta' Patrixbourne, Kent u Olivia Tempest, bint Sir Nicholas Tempest, il-Baruni ta' Durham.Huwa beda jattendi l-Kulleġġ ta' San Ġwann, Cambridge fl-1701 u ggradwa b'LL.B. fl-1709 u b'LL.D. fl-1714. Taylor studja l-matematika taħt John Machin u John Keill, u rnexxielu jsib soluzzjoni għall-problema taċ-"ċentru tal-oxxillazzjoni". Is-soluzzjoni ta' Taylor baqgħet ma ġietx ippubblikata sa Mejju 1714, meta dak li sostna dwar il-prijorità ma ntlaqax minn Johann Bernoulli.

Il-Methodus Incrementorum Directa et Inversa (1715) ("Metodi Diretti u Indiretti ta' Inkrementazzjoni") ta' Taylor żied fergħa ġdida fil-matematika avvanzata, imsejħa l-"kalkolu tad-differenzi finiti". Taylor uża dan l-iżvilupp biex jiddetermina l-forma ta' moviment fil-kordi jivvibraw. Taylor kiteb ukoll l-ewwel investigazzjoni sodisfaċenti tar-refrazzjoni astronomika. L-istess xogħol fih it-teorema magħrufa sew ta' Taylor, li l-importanza tagħha ma ġietx rikonoxxuta qabel l-1772, meta Joseph-Louis Lagrange rrealizza kemm kienet utli u ddeskriviha bħala "l-pedament prinċipali tal-kalkolu tad-differenzi".Fis-saġġ tal-1715 ta' Taylor Linear Perspective (Perspettiva Lineari), Taylor stabbilixxa l-prinċipji tal-perspettiva f'forma li tinftiehem iktar, iżda x-xogħol kien qasir wisq u xi kultant kien pjuttost imċajpar bħala ħsieb, li kienet problema li affettwat il-biċċa l-kbira tax-xogħlijiet tiegħu bil-miktub. Dan kien ifisser li s-saġġ kien jeħtieġ spjegazzjoni ulterjuri fit-trattati ta' Joshua Kirby (1754) u ta' Daniel Fournier (1761).Taylor ġie elett bħala msieħeb fir-Royal Society fl-1712. Fl-istess sena, Taylor kien parti mill-kumitat li kellu jiġġudika dak li bdew isostnu Sir Isaac Newton u Gottfried Leibniz. Huwa għamilha ta' segretarju tar-Royal Society mit-13 ta' Jannar 1714 sal-21 ta' Ottubru 1718.
Mill-1715 'il quddiem, l-istudji ta' Taylor ħadu direzzjoni filosofika u reliġjuża. Huwa kkorrisponda mal-Comte de Montmort rigward il-prinċipji ta' Nicolas Malebranche. It-trattati mhux kompluti li kiteb malli reġa' lura minn Aix-la-Chapelle fl-1719, On the Jewish Sacrifices u On the Lawfulness of Eating Blood, iktar 'il quddiem instabu fost id-dokumenti tiegħu.
Taylor kien wieħed mill-ftit matematiċi Ingliżi, flimkien ma' Isaac Newton u Roger Cotes, li kien kapaċi jħaqqaqha mal-Bernoullis, iżda nuqqas ta' ċarezza affettwat parti kbira mid-dimostrazzjonijiet tiegħu u Taylor ma rnexxilux jibqa' konċiż fl-ispjegazzjoni tal-ideat tiegħu b'mod eżawrjenti u ċar.
Saħħtu bdiet tmajna fl-1717 wara snin ta' ħidma intensiva.Taylor iżżewweġ lis-Sinjorina Brydges ta' Wallington, Surrey fl-1721 mingħajr l-approvazzjoni ta' missieru. Iż-żwieġ wassal biex Taylor jiġġieled ma' missieru, iżda l-affarijiet bejniethom tjiebu fl-1723 wara li l-mara ta' Taylor mietet hi u twelled lil ibnu li miet ukoll.
Huwa qatta' s-sentejn ta' wara mal-familja tiegħu f'Bifrons, u fl-1725 iżżewweġ bl-approvazzjoni ta' missieru. Taylor iżżewweġ lil Sabetta Sawbridge ta' Olantigh, Kent, li mietet ukoll hi u twelled fl-1730. Madankollu, l-unika tifla tiegħu, Elizabeth, baqgħet ħajja.Missier Taylor miet fl-1729 u b'hekk Taylor wiret il-proprjetà ta' Bifrons.
Taylor miet meta kellu 46 sena fid-29 ta' Ottubru 1731 fid-dar tiegħu ta' Somerset, Londra.


== Għażla ta' xogħlijiet ==

In-neputi ta' Taylor, Sir William Young, stampa xogħol wara mewt Taylor bit-titlu Contemplatio Philosophica għal ċirkolazzjoni privata fl-1793, (2nd Bart., l-10 ta' Jannar 1815). Ix-xogħol kien jinkludi bijografija, u kellu appendiċi bl-ittri indirizzati lilu minn Bolingbroke, Bossuet, u bosta oħrajn.
Diversi saġġi qosra ta' Taylor ġew ippubblikati f'Phil. Trans., vol. xxvii sa xxxii, li kienu jinkludu r-rakkonti ta' esperimenti fil-manjetiżmu u fl-attrazzjoni kapillari. Fl-1719, Brook ħareġ verżjoni mtejba tax-xogħol tiegħu dwar il-perspettiva, New Principles of Linear Perspective, li ġie revedut minn John Colson fl-1749. Traduzzjoni bil-Franċiż ġiet ippubblikata fl-1757. Ġiet stampata mill-ġdid, b'ritratt u bijografija qasira fl-1811.

Taylor, Brook (1715a), Methodus Incrementorum Directa et Inversa, Londra: William Innys.
Traduzzjoni annotata bl-Ingliż ta' Ian Bruce.
Taylor, Brook (1715b), Linear Perspective: Or, a New Method of Representing Justly All Manner of Objects as They Appear to the Eye in All Situations, Londra: R. Knaplock.


== Tribut ==
Taylor huwa krater ta' impatt li jinsab fuq il-Qamar, li ssemma hekk f'ġieħ Brook Taylor fl-1935.


== Iktar qari ==
Andersen, Kirsti (1992). Brook Taylor's Work on Linear Perspective. Springer Science & Business Media. ISBN 978-1-4612-0935-5.Anderson, Marlow; Katz, Victor; Wilson, Robin (2004). Sherlock Holmes in Babylon: And Other Tales of Mathematical History. Mathematical Association of America. p. 309. ISBN 978-0-88385-546-1.Carlyle, Edward Irving (1898). "Taylor, Brook" . In Lee, Sidney (ed.). Dictionary of National Biography. Vol. 55. London: Smith, Elder & Co.Feigenbaum, Lenore (1985). "Brook Taylor and the Method of Increments". Archive for History of Exact Sciences. 34 (1–2): 1–140. doi:10.1007/BF00329903. S2CID 122105736.


== Referenzi ==