revision: 226146
title: Mark Bresciano
url: https://mt.wikipedia.org/wiki/Tim_nazzjonali_tal-futbol_tal-Awstralja


---

It-tim nazzjonali tal-futbol tal-Awstralja huwa rrappreżentant mill-Awstralja fil-kompetizzjonijiet internazzjonali tal-futbol. It-tim huwa mlaqqam bħala "Socceroos". It-tim huwa kontrollat mill-federazzjoni Awstraljana tal-futbol (FFA), li hija membru tal-Konfederazzjoni Ażjatika tal-Futbol (AFC), u mill-2006 hija membru (invitat) tal-ASEAN Football Federation (AFF).
Qabel ma' fl-2006 issieħbet mal-konfederazzjoni tal-Asja, l-Awstralja kienet tifforma parti miż-Żona Oċeanika.


== Storja ==
It-tim nazzjonali Awstraljan lagħab l-ewwel logħbiet tiegħu waqt żjara fi New Zealand fl-1992, fejn waqt dawn il-partiti l-Awstralja kisbet żewġ telfiet u pari. Fil-25 sena li segwew l-Awstralja, New Zealand, iċ-Ċina u l-Afrika t'Isfel kienu figuri regulari f'dawn il-logħbiet ta' ħbiberija. Il-fatt li l-prezz tal-vjaġġ bl-ajru kien naqas, l-Awstralja setgħet tilgħab iktar logħbiet, minkejja li l-pożizzjoni ġeografika tagħha baqa' xorta jkun ta' detriment għal żmien twil.


=== L-ewwel tentattivi għat-Tazza tad-Dinja ===
Il-pajjiż irnexxielu jikkwalifika għall-ewwel darba għat-Tazza tad-Dinja, bl-edizzjoni partikulari tkun dik tal-1974. It-triq lejn it-Tazza tad-Dinja bdiet b'serje ta' partiti ġewwa u barra minn darhom kontra l-Iraq, New Zealand u l-Indoneżja. Is-Socceroos, wara li rebħu dan il-grupp, rebħu logħba ta' spareġġ kontra waħda mill-ikbar rivali tat-tim, l-Iran, fejn irnexxielhom iżomm il-vantaġġ tal-iskor aggregat fit-tieni leg quddiem 120,000 partitarju Iranjan. Il-Korea t'Isfel, li fl-istess fażi kienet għadha kif eliminat lill-Iżrael, kien l-avversarju final tal-Awstralja. Biż-żewġ konfronti jispiċċaw f'pari, partita deċisiva ġiet ippjanata ġewwa Ħong Kong. L-Awstralja rebħu l-logħba, b'gowl uniku minn frikik ta' Jimmy Mackay.
It-tim irnexxielu jaqta' figura tajba, u minkejja li kellu jsib quddiem wiċċu timijiet professjonali mill-pajjiżi ospiti tal-Ġermanja tal-Punent u l-Lvant, is-Socceroos, immexxija mill-kaptan dilettant Peter Wilson, kiseb pari ta' mingħajr gowls kontra ċ-Ċili. Din kellha tkun l-aħħar dehra fit-Tazza tad-Dinja għat-tim Awstraljan sakemm dan it-turnew reġa' rritorna lura lejn il-Ġermanja iktar minn tliet deċennji wara. Matul dawn it-32 sena, it-tim Awstralja resaq ħafna viċin imma falla fit-tragrawd finali.
Qabel din, huma tilfu l-partiti ta' spareġġ tal-1966 (kontra l-Korea ta' Fuq), fl-1970 (kontra l-Iżrael), fl-1986 (kontra l-Iskozja) u fl-1994 (kontra l-Arġentina).


=== Kwalifikazzjoni għat-Tazza tad-Dinja 1994 ===
It-triq li l-Awstralja kellha tgħaddi għat-Tazza tad-Dinja 1994 kien eżempju ċar tal-passaġġ diffikultuż għal timijiet mill-konfederazzjoni Oċeanika sabiex jikkwalifikaw għal dan il-kampjonat internazzjonali. L-Awstralja bdiet bir-rebħ ta' Grupp 1 tal-Oċeanja fejn ma sofriet l-ebda telfa f'erba' logħbiet. Fl-ewwel partita ta' spareġġ kontra New Zealand, l-Awstraljani rebħu 1–0 barra minn darhom, u 3–0 ġewwa darhom biex għaddew għar-rawnd suċċessiv bl-iskor ta' 4–0. Bir-rebħa tal-play-off tal-Oċeanja, kien imiss il-logħba ta' spareġġ mat-tieni klassifikat fil-kwalifikazzjoni tal-CONCACAF, il-Kanada. B'rebħiet identiċi ta' 2–1 għaż-żewġ timijiet fiż-żewġ legs, wassal biex il-konfront jittawwal għall-ħin supplementari. L-Awstraljani ħarġu finalment rebbieħa 4–1 wara l-għoti tal-penalties. L-aħħar rawnd kien jinvolvi logħba ta' spareġġ mat-tim li spiċċa t-tieni fi Grupp 1 tal-Amerika t'Isfel, l-Arġentina. L-ewwel leg ġewwa Sydney spiċċa 1–1, waqt li t-tim Awstraljan ra l-ħolma tiegħu tispiċċa b'telfa ta' 1–0 ġewwa l-Arġentina. Wara l-logħba, il-leġġenda Arġentina Diego Maradona kien tant impressjonat bis-Socceroos li stqarr lill-kaptan tat-tim Paul Wade, "It-tilfiq tiegħek ta' dwejjaq, għad xi darba jkunu biki ta' ferħ". 


=== Kwalifikazzjoni għat-Tazza tad-Dinja 1998 ===
Fl-1997, l-Awstralja falliet li tikkwalifika għall-fażi finali tat-Tazza tad-Dinja 1998 minkejja li ma tilfu l-ebda partita fir-rawnds ta' kwalifika. Wara li rebħu t-turnew tal-OFC, l-Awstralja kellhom jilgħabu mal-Iran sabiex jassiguraw post għat-Tazza tad-Dinja fi Franza. L-Awstralja, taħt il-kowċ Terry Venables, kisbu pari ta' 1–1 barra minn darhom, u dehru fi triqithom lejn il-finali meta ħadu vantaġġ ġewwa Melbourne bl-iskor ta' 2–0, sakemm l-Iran irnexxielhom jiskorjaw żewġ gowls tard fil-partita u ggwadanjaw post fil-finali grazzi għar-regola tal-gowls barra mid-dar. Din kienet deskritta bħala waħda mill-iktar partiti memorabbli minn fost ħafna plejers Awstraljani u Iranjani.


=== Kwalifikazzjoni għat-Tazza tad-Dinja 2002 ===
Fl-2001, għal darb'oħra l-Awstralja rebħet it-turnew ta' kwalifika taż-Żona Oċeanika għat-Tazza tad-Dinja 2002, bi prestazzjonijiet li kienu jinkludi rebħiet konvinċenti ta' 22–0 kontra t-Tonga, u rekord mondjali ta' 31–0 jumejn wara kontra s-Samoa Amerikana. Mingħajr pedini importanti bħal Harry Kewell u Mark Viduka, l-Awstralja xorta waħda għelbu lil New Zealand, li kienet l-unika avversarja li setgħet thedded l-ambizzjonijiet tagħhom. L-Awstralja kellha taffronta għal darb'oħra logħba ta' spareġġ ibbażata fuq żewġ legs kontra t-tim Sud-Amerikan tal-Urugwaj. Fl-ewwel leg f'Melbourne, rat lill-Malti-Awstraljan Kevin Muscat jagħti rebħa ta' 1–0, però barra minn darhom sofrew telfa ta' 3–0.


=== Barra mill-kwalifikazzjoni għat-Tazza tad-Dinja ===
Minkejja r-riżultati ħżiena fil-fażi ta' kwalifikazzjoni għat-Tazza tad-Dinja, l-Awstralja rnexxielha li permezz tal-logħbiet ta' ħbiberija u f'kompetizzjonijiet oħra tikseb riżultati sodisfaċenti kontra timijiet kbar Ewropej u Sud-Amerikani b'rebħiet fit-Tazza tal-Konfederazzjonijiet 2001 kontra Franza u l-Brażil. L-Awstralja kisbet pari ta' 1–1 kontra Franza f'Melbourne f'Novembru tal-2001, waqt li fl-2003 reħbet 3–1 f'Londra kontra l-Ingilterra.


=== Parteċipazzjoni fit-Tazza tad-Dinja 2006 ===
Fl-2004, it-tim għamel l-ewwel passi lejn il-kwalifikazzjoni għat-Tazza tad-Dinja 2006 li kienet se tiżvolġi ġewwa l-Ġermanja. Il-pari ta' 2–2 kontra l-Gżejjer Solomon tawha l-ewwel post fil-grupp Oċeaniku quddiem New Zealand.

Il-kowċ tat-tim nazzjonali, Frank Farina, irriżenja nhar id-29 ta' Ġunju 2005 wara li naqas li jirbaħ logħba fit-Tazza tal-Konfederazzjonijiet 2005. Fit-22 ta' Lulju, il-federazzjoni Awstraljana ħabbret il-ħatra ta' Guus Hiddink bħala l-kowċ il-ġdid, li kkombina x-xogħol ma' PSV Eindhoven ma' dak tat-tim Awstraljan. It-tim Awstraljan għeleb bl-iskor komplessiv ta' 11–1 lit-tim tal-Gżejjer Solomon fil-finali tal-fażi ta' kwalifikazzjoni tal-OFC. F'Ottubru 2005, l-Awstralja għelbet lill-Ġamajka 5–0 f'logħba ta' ħbiberija f'Londra, b'din ir-rebħa tkun l-ikbar waħda tas-Socceroos kontra tim klassifikat aħjar minnha fil-klassifika mondjali tal-FIFA.
L-Awstralja reġgħet affrontat lill-Urugwaj fl-ispareġġ għall-aħħar post disponibbli fit-Tazza tad-Dinja. Ġewwa Montevideo, l-Urugwaj rebħu lill-Awstralja 1–0, grazzi għal gowl bir-ras ta' Dario Rodriguez. Minkejja l-possessjoni kbira li gawdew l-Awstralja, huma ma ħadux vantaġġ tal-okkażjonijiet li ġew f'saqajhom. Ġewwa Sydney, nhar is-16 ta' Novembru, quddiem 83,000 partitarju ġewwa t-Telstra Stadium u madwar 3.4 miljun telespattur televiż, l-Awstralja temmew id-90 minuta 1–0 minn fuq b'gowl ta' Mark Bresciano fl-ewwel taqsima. Il-ħin barrani ma provda l-ebda gowl, u fl-għoti tal-penalties kienu l-Awstraljani li ħarġu rebbieħa 4–2, biex l-Awstralja sar l-ewwel tim li kkwalifika għat-Tazza tad-Dinja grazzi għal-lotterija tal-penalties. Din ir-rebħa ntlaqgħet minn ferħ u ċelebrazzjoni kbira fil-pajjiż, bis-Socceroos jimmarkaw ir-ritorn fit-Tazza tad-Dinja wara assenza ta' 32 sena.

L-Awstralja daħlet fit-Tazza tad-Dinja bħala t-tieni l-inqas klassifikat fil-klassifika tal-FIFA. Il-preparazzjoni għat-Tazza tad-Dinja 2006 kienet tinkludi logħbiet ta' ħbiberija kontra l-Kroazja, il-Greċja u l-Olanda. Kienu ħafna fatturi li wasslu lit-tim jgħolli l-livelli tiegħu: it-tattika u l-esperjenza kbira tal-kowċ Guus Hiddink, il-preparazzjoni fiżika u mentali eċċellenti.


=== Sħubija mal-Konfederazzjoni Ażjatika (AFC) ===
Ħafna kummentaturi u partitarji ħassew li l-uniku mod li biha l-Awstralja setgħet titjieb b'mod kwalitattiv kien li jirtiraw mill-Konfederazzjoni Oċeanika. Il-futbol, fl-Awstralja, kiber u dan tefa' pressjoni fuq partiti iktar kompetittivi milli sempliċement logħbiet ta' ħbiberija.
Minkejja ħafna tentattivi fil-passat biex dan iseħħ, dawn ma kellhomx it-tmiem mixtieq, sakemm ħareġ l-għajdut li f'Marzu tal-2005 il-FIFA daħlet f'diskussjonijiet serji mal-AFC fuq din l-affari, waqt li fit-23 ta' Marzu, il-Kumitat Eżekuttiv tal-AFC ħa deċiżjoni li jistieden lill-Awstralja li tiġi mistiedna biex tingħaqad mal-AFC. 
Il-President tal-AFC, Mohammed Bin Hammam, ta r-raġunijiet tiegħu wara din id-deċiżjoni.

Fis-17 ta' April, il-kumitat eżekuttiv tal-OFC appoġġja t-trasferiment propost mill-Awstralja, li l-FIFA approvat fit-30 ta' Ġunju ta' wara, li daħlet fis-seħħ fl-1 ta' Jannar 2006. Fi Frar 2006, l-Awstralja ħadet sehem fil-kwalifiki għat-Tazza Ażjatika.


=== Tazza tad-Dinja 2010 ===
Fil-fażi tal-gruppi, l-Awstraljani ġew fi Grupp F flimkien maċ-ċampjins renjanti l-Brażil, il-Kroazja u l-Ġappun. L-Awstraljani assiguraw post fir-rawnd suċċessiv grazzi għal pari ta' 2–2 fl-aħħar logħba kontra l-Kroazja. Fir-rawnd ta' L-Aħħar Sittax, l-Awstraljani ġew eliminati mill-Italja, li rebħu 1–0 grazzi għal gowl fil-95 minuta minn penalty kontroversjali ta' Francesco Totti. Minkejja din l-eliminazzjoni, il-prestazzjoni tat-tim Oċeaniku kienet xorta sodisfaċenti, meta wieħed jikkonsidra li dawn kienu biss fit-tieni dehra f'fażi finali ta' din il-kompetizzjoni.
Hiddinik irnexxielu jwassal fl-Awstralja futbol veloċi, b'ħafna movimenti, u diversi elementi oħra. Kif kieni mistenni, wara t-Tazza tad-Dinja, Hiddink ma baqax aktar kowċ tal-Awstralja, fejn sar il-kowċ il-ġdid tar-Russja, u postu ħadu temporanjament Graham Arnold sakemm jintgħażel il-kowċ definittiv. Kien fis-6 ta' Diċembru 2007, li l-federazzjoni Awstraljana għażlet l-Olandiż Pim Verbeek bħala l-kowċ il-ġdid tat-tim nazzjonali.
F'Ġunju tal-2009, l-Awstraljani assiguraw post fit-Tazza tad-Dinja 2010. Fl-edizzjoni 2010 tat-Tazza tad-Dinja, li qed issir fl-Afrika t'Isfel, l-Awstraljani ġew fi Grupp D magħmul mill-Ġermanja, is-Serbja u l-Gana.


== Storja tal-kompetizzjonijiet ==


=== Tazza tad-Dinja ===
1930 – Ma daħlitx
1934 – Ma daħlitx
1938 – Ma daħlitx
1950 – Ma daħlitx
1954 – Ma daħlitx
1958 – Ma daħlitx
1962 – Ma daħlitx
1966 – Ma kkwalifikatx
1970 – Ma kkwalifikatx
1974 – L-Ewwel Rawnd
1978 – Ma kkwalifikatx
1982 – Ma kkwalifikatx
1986 – Ma kkwalifikatx
1990 – Ma kkwalifikatx
1994 – Ma kkwalifikatx
1998 – Ma kkwalifikatx
2002 – Ma kkwalifikatx
2006 – L-Aħħar Sittax
2010 – L-Ewwel Rawnd


=== Tazza tal-Konfederazzjonijiet ===
1992 – Ma kkwalifikatx
1995 – Ma kkwalifikatx
1997 – Finalista telliefa
1999 – Ma kkwalifikatx
2001 – It-tielet post
2003 – Ma kkwalifikatx
2005 – L-Ewwel Rawnd
2009 – Ma kkwalifikatx


=== Tazza tan-Nazzjonijiet Oċeanika ===
1973 – Ma daħlitx
1980 – Rebbieħa
1996 – Rebbieħa
1998 – Finalista telliefa
2000 – Rebbieħa
2002 – Finalista telliefa
2004 – Rebbieħa


=== Tazza Ażjatika ===
2007 – Kwarti tal-finali
2011 – Ikkwalifikat


== Plejers ==


=== Skwadra kurrenti ===


=== Rekords ===


==== L-iktar preżenzi ====


==== L-iktar gowls ====


== Referenzi ==


== Ħoloq esterni ==
Sit uffiċjali tal-FFA
Arkivju tar-riżultati mill-1922
Arkivju tal-iktar plejers bi preżenzi mat-tim nazzjonali u l-aqwa skorers
Arkivju tal-kowċis bejn l-1922 u l-1998