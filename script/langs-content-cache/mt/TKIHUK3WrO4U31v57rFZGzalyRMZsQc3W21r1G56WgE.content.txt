revision: 278830
title: Blagoevgrad
url: https://mt.wikipedia.org/wiki/Dimitar_Berbatov


---

Dimitar Ivanov Berbatov (bil-Bulgaru: Димитър Иванов Бербатов; twieled fit-30 ta' Jannar 1981) huwa eks-plejer tal-futbol Bulgaru. Hu hu r-rebbieħ għal seba' darbiet tal-Plejer Bulgaru tas-Sena.


== Bijografija ==
Missier Berbatov, Ivan, kien futboler professjonali mat-tim lokali ta' Pirin Blagoevgrad, u ommu, Margarita, kienet ukoll professjonista fil-logħba tal-ħendbol. Bħala tfajjel, Berbatov kien iżomm mal-Milan u bħala mudell kellu lil Marco van Basten, sakemm waqt il-Kampjonati Ewropej tal-1996 li żvolġew ġewwa l-Ingilterra, Berbatov, ta' ħmistax-il sena skopra l-mudell il-ġdid tiegħu u dan kien Alan Shearer, li kien jilgħab ma' Newcastle United. Berbatov saħanistra kien jorqod bil-flokk ta' Newcastle. Ommu wara kienet stqarriet bil-ħolma li Berbatov kellu li xi darba jilgħab ma' Newcastle.


== Karriera ==


=== Bidu tal-karriera ===
Il-karriera ta' Berbatov bdiet fil-klabb ta' Pirin Blagoevgrad, u kompla sakemm laqat għajn il-kowċ Dimitar Penev.


=== CSKA Sofia ===
Ta' sbatax-il sena biss Berbatov sab ruħu ma' CSKA Sofia fejn segwa l-passi ta' missieru, Ivan, li lagħab ukoll għall-klabb bħala midfilder xellugi u aktar tard bħala difensur. Hu lagħab ma' CSKA fil-kampjonat Bulgaru bejn l-1998 u Jannar tal-2001 fejn iddebutta fl-istaġun 1998–99 bħala żagħżugħ ta' tmintax-il sena. Fl-istaġun ta' wara, hu ħalla impressjoni kbira meta skorja 14-il gowl f'27 logħba u rebaħ ukoll it-Tazza tal-Bulgarija fl-1999.


=== Bayer Leverkusen ===
Serje pożittiva ta' disa' gowls fi ħdax-il logħba fl-istaġun 2000–01 kien biżżejjed biex jipperswadu lil Bayer Leverkusen biex jiksbuh f'Jannar tal-2001. Berbatov beda kemmxejn bil-mod l-avventura tiegħu fil-Ġermanja b'sittax-il gowl f'67 apparenza mal-klabb. Madankollu hu kellu rwol kruċjali fiċ-Champions League matul l-ewwel staġun mal-klabb fejn skorja gowl memorabbli kontra Lyon, u gowl ieħor fil-kwarti tal-finali kontra Liverpool. Hu kellu wkoll parti fil-finali kontra Real Madrid fejn daħal bħala sostitut għal Thomas Brdaric wara 38 minuta.
Fl-istaġun 2001–02 Leverkusen spiċċaw fit-tieni post tal-Fußball-Bundesliga u t-Tazza tal-Ġermanja. Fl-istaġun ta' wara Berbatov stabilixxa ruħu bħala l-ewwel għażla fl-attakk ta' Bayer Leverkusen imma kien fl-istaġun 2003–04 li beda jibrilla fejn skorja 16-il gowl minn 24 partita. Iż-żewġ staġuni suċċessivi rawh jikber fit-talent fejn skorja 46 gowl li jinkludu ħamsa fil-Champions League 2004–05, fejn beda jattira diversi timijiet Ewropej.


=== Tottenham Hotspur ===
Diversi spekulazzjonijiet fuq il-futur tiegħu bdew jikbru, u f'Mejju tal-2006, Berbatov finalment iffirma mat-tim tal-Premier League Tottenham Hotspur għal somma ta' €16-il miljun, fejn b'hekk sar l-aktar plejer Bulgaru fl-istorja li jiswa'. Wara li ngħata l-permess tax-xogħol hu ngħaqad ma' Tottenham nhar l-1 ta' Lulju 2006.
Berbatov skorja l-ewwel gowl kompetittiv żewġ minuti biss fid-debutt ġewwa daru fil-logħba tal-Premiership kontra Sheffield United ġewwa White Hart Lane. Flimkien ma' Robbie Keane hu fforma koppja promettenti fit-Tazza UEFA sakemm ġew eliminati minn Seville fil-kwarti tal-finali, u minkejja l-istil ta' Martin Jol li jagħmel rotazzjoni tal-plejers, Berbatov stabilixxa ruħu bħala l-ewwel għażla. Hu skorja ħames gowls f'erba' logħbiet matul il-fażi tal-gruppi tat-Tazza UEFA, bil-prestazzjonijiet tiegħu jagħtuh żewġ unuri tal-Plejer tal-Partita kontra Besiktas u Club Brugge.
Minkejja l-forma tajba li kellu fl-Ewropa, Berbatov ħa ż-żmien qabel ma adatta fil-Premiership. Madanakollu, hu beda bil-mod il-mod jikseb il-forma li wera fiż-żmien li qatta ma' Leverkusen bi prestazzjoni eċċellenti kontra Wigan, fejn skorja wieħed u ħoloq iż-żewġ gowls l-oħra fir-rebħa ta' 3–1. Nhar id-9 ta' Diċembru, 2006, Berbatov skorja l-ewwel doppjetta tiegħu għal Tottenham fir-rebħa ta' 5–1 kontra Charlton Athletic. L-ewwel gowl ta' Berbatov barra minn White Hart Lane wasal f'Goodison Park kontra Everton, minn passaġġ ta' Aaron Lennon. Spurs rebħu din il-logħba 2–1.
Berbatov u Robbie Keane ġew imsemmija bħala r-rebbieħa tal-unur tal-Plejer tax-Xahar ta' April, fejn saru l-ewwel plejers li qasmu dan l-unur minn mindu Dennis Bergkamp u Edu ta' Arsenal rebħu l-unur lura fi Frar tal-2004. Berbatov għalaq l-istaġun 2006–07 bi 12-il gowl minn 33 dehra fil-Premier League, u għamel ħdax-il assist.
Minħabba l-prestazzjonijiet impressjonanti, speċjalment fl-aħħar nofs tal-istaġun, hu rebaħ l-unur tal-Plejer tas-Sena ta' Tottenham Hotspur għall-istaġun 2006–07. Berbatov kien ukoll inkluż fit-Tim tas-Sena tal-Premier League fil-21 ta' April 2007, fejn kien biss wieħed fost tliet plejers li kienu ġejjin minn timijiet oħra barra r-rebbieħa tal-kampjonat Manchester United (it-tnejn l-oħra kienu Steven Gerrard u Didier Drogba). L-ewwel tripletta tiegħu fil-Premier League waslet fid-29 ta' Diċembru 2007 meta skorja erba' gowls fir-rebħa ta' 6–4 fuq Reading.
L-ewwel finali ta' tazza li lagħab ma' Tottenham kien fl-24 ta' Frar 2008 meta lagħab fil-League Cup ġewwa Wembley Stadium fejn kontra Chelsea skorja l-gowl li ppareġġa l-iskor grazzi għal penalty. Tottenham ħarġu rebbieħa 2-1 wara l-ħin supplementari, b'Berbatov jikseb l-ewwel trofew fil-futbol Ingliż. Berbatov għalaq l-istaġun bi ħmistax-il gowl fil-kampjonat, b'total ta' 23 gowl u 11-il assist bħall-istaġun preċedenti.
L-istaġun 2008-09 beda f'ċirkustanzi fejn Berbatov wera x-xewqa għal aktar kompetizzjoni. Il-plejer spiċċa bejn ħalltejn, b'diversi għajdut fuq offerta sostanzjali min-naħa ta' Manchester United u anki minħabba li ma ġiex magħżul mal-iskwadra għall-partita kontra Sunderland u Chelsea.


=== Manchester United ===

Wara spekulazzjoni kbira fuq il-futur tiegħu, Berbatov kompla l-passaġġ tant mixtieq lejn Manchester United fl-aħħar ġurnata ta' trasferimenti, l-1 ta' Settembru 2008, għal somma ta' madwar £30.75 miljun, bi Fraizer Campbell jingħaqad ma' Tottenham b'self għal staġun bħala parti min-negozjati. Berbatov ingħata kuntratt ta' erba' snin, u ħa l-flokk numru disgħa li qabel kien milbus minn Louis Saha.
Id-debutt ta' Berbatov wasal fid-derby tal-Ingilterra kontra Liverpool fejn immarkah b'assist lejn l-Arġentin Carlos Tévez. L-ewwel doppjetta tiegħu waslet fil-fażi tal-gruppi tal-UEFA Champions League meta United barra minn darhom rebħu 3–0 lil Aalborg BK nhar it-30 ta' Settembru 2008. L-ewwel gowl fil-kampjonat wasal nhar it-18 ta' Ottubru 2008 fejn skorja t-tielet gowl fir-rebħa ta' 4–0 fuq West Bromwich Albion. L-ewwel gowl ta' Berbatov fil-ftuħ tas-sena l-ġdida wasal kontra Chelsea fejn f'Old Trafford United rebħu 3–0, waqt li fil-partita kontra Bolton Wanderers, skorja l-gowl rebbieħ lejn tmiem il-logħba, gowl li tefa' lil Manchester United fl-ewwel post tal-klassifika.
L-ewwel gowl tal-istaġun 2009–10 wasal fit-22 ta' Awwissu 2009, meta skorja t-tieni gowl fir-rebħa ta' 5–0 kontra Wigan Athletic. Wara prestazzjoni tajba kontra Wolfsburg fiċ-Champions League, tliet ijiem wara skorja gowl b'rovexxata kontra Sunderland. Wara li fil-31 ta' Ottubru skorja gowl kontra Blackburn sofra minn problemi fiżiċi li ħallewh barra mil-logħob għal xahar. Id-disa' gowl tiegħu fil-Premier League kontra Everton fisser li Berbatov kien skorja ħames gowl fl-aħħar ħames logħbiet mal-ewwel ħdax. Fis-27 ta' Marzu 2010, Berbatov skorja l-ewwel doppjetta tiegħu mal-klabb fir-rebħa barra minn darhom bl-iskor ta' 4–0 kontra Bolton Wanderers.
Berbatov beda t-tielet staġun mal-klabb meta skorja fit-92 minuta fir-rebħa ta' 3–1 kontra Chelsea fl-FA Community Shield. Tmient ijiem wara hu skorja l-ewwel gowl personali u tal-klabb għall-istaġun fir-rebħa ta' 3–0 kontra Newcastled United fil-ftuħ tal-istaġun. Fid-19 ta' Settembru 2010, waslet l-ewwel tripletta tiegħu mal-klabb fir-rebħa kontra r-rivali eterni Liverpool. Din kienet l-ewwel tripletta minn plejer ta' Manchester United kontra Liverpool f'64 sena, minn meta Stan Pearson wettaq l-istess pass fl-1946. Berbatov għamel il-100 dehra tiegħu mal-klabb fid-derby ta' Manchester tal-10 ta' Novembru. Fil-25 ta' Novembru, Berbatov ġie mniżżel fost sitt plejers oħra tal-United f'lista proviżorja ta' 55 plejer għall-FIFPro World XI 2010. Nhar is-27 ta' Novembru, Berbatov irnexxielu jilħaq rekord tal-Premier League meta skorja ħames gowls fir-rebħa ta' 7–1 kontra Blackburn, fejn irnexxielu jilħaq dan ir-rekord miksub minn Andrew Cole, Alan Shearer u Jermaine Defoe (u sar l-ewwel wieħed li mhux Ingliż li laħaq dan it-tragward). Fl-20 ta' Diċembru, Berbatov ingħata s-seba' unur tiegħu tal-Plejer Bulgaru tas-Sena.
L-ewwel gowls għall-2011 kienet it-tielet tripletta tal-istaġun fir-rebħa ta' 5–0 fuq Birmingham City fit-22 ta' Jannar. Berbatov b'hekk sar l-ewwel plejer tal-United li skorja tliet tripletti fi staġun wieħed minn mindu Ruud van Nistelrooy wettaq dan il-pass fl-istaġun 2002–03. Hu spiċċa l-istaġun bħala l-aqwa skorer tal-kampjonat flimkien ma' Carlos Tévez u kien imniżżel fit-Tim tas-Sena tal-PFA għall-istaġun 2010–11.


==== Fulham ====
Fil-31 ta' Awwissu 2012, kien tħabbar li Berbatov kien iffirma kuntratt ta' sentejn ma' Fulham għal tariffa mhux żvelata. Huwa għamel id-debutt tiegħu fil-kampjonat l-għada, f'telfa ta' 3–0 kontra West Ham United, li qam minn fuq il-bank għal Fulham fit-tieni taqsima. Fil-15 ta' Settembru, huwa għamel id-debutt tiegħu f'darhu u skorja darbtejn fir-rebħa 3-0 kontra West Bromwich Albion. Fis-27 ta' Ottubru, hu skorja t-tielet gowl ma Fulham li spiċċaw fid-drp ta' barra minn darhom kontra Reading. Fl-10 ta' Novembru, Berbatov lagħab 90 minuta kontra Arsenal, f'logħba fejn huwa għamel assist u skorja darbtejn għal dro oħra ta' 3-3.Wara li skorja kontra s-Southampton fis-26 ta' Diċembru, 2012, Berbatov kixef il-flokk tiegħu jiżvela l-kliem keep calm and pass me the ball bil-miktub fuq il-flokk ta' taħt – kien att li qala karta safra u wkoll qala kelma mill-maniġer Martin Jol, li ħaseb dak l-attakkant tiegħu li għamel kien Bad decision by the player. Fl-1 ta' Jannar 2013, Berbatov skorja l-ewwel gowl fil-Premier League tas-sena l-ġdida meta fetaħ il-punteġġ barra minn darhu kontra West Bromwich Albion f'rebħa importanti ta' 2-1 għal Fulham. Fit-30 ta' Jannar 2013, f'għeluq sninu, hu skorja l-ewwel fir-rebħa ta' 3-1 kontra West Ham United. 


== Statistika ==
Statistika korretta sat-30 ta' Jannar 2013
Noti


== Unuri ==


=== Klabb ===
CSKA SofiaTazza tal-Bulgarija: 1998–99TottenhamFootball League Cup: 2007–08Manchester UnitedPremier League: 2008–09, 2010–11
Tazza tad-Dinja tal-Klabbs: 2008
Football League Cup: 2009–10
FA Community Shield: 2010


=== Individwali ===
Plejer Bulgaru tas-Sena: 2002, 2004, 2005, 2007, 2008, 2009, 2010
Plejer tax-Xahar tal-Premier League: April 2007, Jannar 2011
Tim tas-Sena tal-PFA: 2006–07, 2010–11


== Referenzi ==


== Ħoloq esterni ==
Dimitar Berbatov fuq Soccerbase