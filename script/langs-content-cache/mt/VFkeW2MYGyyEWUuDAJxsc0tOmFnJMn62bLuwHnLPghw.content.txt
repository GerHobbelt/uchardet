revision: 277641
title: Ritchie De Laet
url: https://mt.wikipedia.org/wiki/Ritchie_De_Laet


---

Richard "Ritchie" De Laet (twieled fit-28 ta' Novembru 1988) huwa plejer tal-futbol Belġjan li attwalment jilgħab mat-tim ta' Royal Antwerp.


== Karriera ==


=== Stoke City ===
De Laet ingħaqad ma' Stoke City għal somma inizzjali ta' £100,000, nhar is-17 ta' Awwissu 2007, mill-klabb Belġjan ta' Royal Antwerp, fejn iffirma kuntratt ta' tliet snin.F'Ottubru tal-2008, ingħaqad għal xahar taħt self mat-tim ta' Wrexham, fejn iddebutta fir-rebħa ta' 2–0 fuq Lewes fil-Conference National. Matul iż-żmien tiegħu mal-klabb għamel total ta' tliet dehriet, imma l-perjodu ta' self kellu jintemm qabel minħabba li kellu jagħmel operazzjoni fl-ernja.


=== Manchester United ===
Nhar it-8 ta' Jannar 2009, De Laet iffirma kuntratt għal tliet snin ma' Manchester United. Is-somma ta' ingaġġ imħallsa minn Manchester United tiddependi mill-prestazzjonijiet ta' De Laet mal-klabb. Wara li ngħaqad ma' United, De Laet beda jilgħab mat-tim tar-riservi. F'Marzu tal-2009, De Laet ġie mniżżel fost il-ħames plejers 'il fuq minn 18-il sena, li ntgħażlu f'isem it-tim ta' taħt it-tmintax-il sena ta' Manchester United biex jipparteċipaw fit-Torneo Calcio Memorial Claudio Sassi-Sassuolo. Hu lagħab tlieta mill-ħames partiti, u skorja penalty fir-rebħa ta' 5–3 bl-għoti tal-penalties fuq Modena biex poġġa lir-Red Devils fil-finali, mirbuħa 1–0 fuq Ajax.De Laet ingħata l-ewwel sejħa mal-ewwel tim meta iddebutta fl-24 ta' Mejju 2009, fejn lagħab bħala difensur xellugi fl-aħħar ġurnata tal-kampjonat tal-istaġun 2008–09 kontra Hull City.Bl-opportunitajiet mal-klabb minn Manchester ikunu ftit, nhar is-17 ta' Ġunju 2011, De Laet issieħeb mat-tim promoss ta' Norwich City b'self għal sena. Magħom iddebutta fid-dro ta' 1–1 kontra Wigan Athletic. Nhar il-21 ta' Awwissu skorja l-ewwel gowl tiegħu għal Norwich kontra l-eks-klabb tiegħu, Stoke City, fi dro ta' 1–1. Fit-18 ta' Jannar 2012, De Laet irritorna lura lejn United wara li l-perjodu ta' self tiegħu ġie mħassar.


=== Leicester City ===
Fl-14 ta' Mejju 2012, De Laet iffirma kuntratt ta' tliet snin ma' Leicester City. Hu skorja l-ewwel gowl tiegħu fl-1 ta' Jannar 2013, fir-rebħa kbira ta' 6–1 fuq Huddersfield Town.


== Internazzjonali ==
Ftit ġranet wara d-debutt bil-flokk ta' Manchester United, De Laet ġie msejjaħ fl-iskwadra Belġjana għat-Tazza Kirin għall-partiti kontra ċ-Ċili u l-Ġappun. Id-debutt tiegħu wasal fid-29 ta' Mejju 2009 kontra ċ-Ċili.


== Referenzi ==


== Ħoloq esterni ==
Ritchie De Laet fuq Soccerbase