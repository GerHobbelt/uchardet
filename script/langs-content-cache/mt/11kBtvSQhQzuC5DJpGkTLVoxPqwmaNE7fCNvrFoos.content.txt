revision: 268375
title: "Hat\u0131 \xC7\u0131rpan"
url: https://mt.wikipedia.org/wiki/Hat%C4%B1_%C3%87%C4%B1rpan


---

Hatı Çırpan (li qabel kienet magħrufa bħala Satı Kadın, twieldet fl-1890 – mietet fil-21 ta’ Marzu 1956) kienet politiku Tork, waħda mill-ewwel membri nisa tal-parlament fil-Gran Assemblea Nazzjonali tat-Turkija, eletta fl-elezzjonijiet ġenerali tal-1935.


== Bijografija ==

Fis-16 ta’ Lulju 1934, eżatt qabel il-Kungress tat-Tieni Lingwa (İkinci Türk Dil Kurultayı, li sar bejn it-18 u t-23 ta’ Awwissu 1934), il-President Mustafa Kemal Atatürk mar fuq mawra lejn il-villaġġ ta’ Kazan (li dak iż-żmien kien jagħmel parti mid-distrett ta’ Kızılcahamam tal-Provinċja ta’ Ankara), 50 kilometru ’l bogħod mill-belt kapitali Ankara. Matul din il-mawra, Satı Kadın, li kienet il-kap tal-villaġġ ta’ Kazan, ġiet introdotta lill-President Atatürk. Hija kienet raħħala mill-Anatolja Ċentrali li kienet iġġieldet għal erba’ snin matul il-Gwerra tal-Indipendenza tat-Turkija. Wara konverżazzjoni flimkien, ġie rrappurtat li Satı Kadın ħalliet impressjoni tajba fuq il-President Atatürk bis-saħħa tal-kisbiet u tal-intelliġenza tagħha.

Skont Afet İnan, il-President Atatürk, wara li ltaqa’ magħha stqarr: “Din hija mara eċċezzjonali li għandha futur bħala membru tal-parlament”. Fl-1935, Satı Kadın ġiet sponsorjata u appoġġata fil-kampanja elettorali tagħha mill-President Atatürk innifsu u ġiet eletta flimkien ma’ sbatax-il mara oħra bħala membru parlamentari. Iktar ’il quddiem, bidlet isimha minn Satı għal Hatı fuq il-parir tal-President Atatürk, li dak iż-żmien kien interessat fiċ-ċivilizzazzjoni tal-Ħattjani, u peress li l-isem Satı kien ifisser “bejgħ” jew “xiri” bit-Tork. Hija adottat il-kunjom Çırpan wara li l-Liġi tal-1934 dwar il-Kunjomijiet kienet tesiġi li ċ-ċittadini Torok kollha jkollhom kumjom.


== Referenzi ==