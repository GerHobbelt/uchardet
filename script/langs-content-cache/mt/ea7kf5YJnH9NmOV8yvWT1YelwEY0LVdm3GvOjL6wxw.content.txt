revision: 277916
title: "Monumenti Stori\u010Bi ta' Kjoto Antika (Bliet ta' Kjoto, Uji u \u014Ctsu)"
url: https://mt.wikipedia.org/wiki/Monumenti_Stori%C4%8Bi_ta%27_Kjoto_Antika_(Bliet_ta%27_Kjoto,_Uji_u_%C5%8Ctsu)


---

Il-Monumenti Storiċi ta' Kjoto Antika (Bliet ta' Kjoto, Uji u Ōtsu) huma Sit ta' Wirt Dinji tal-UNESCO magħmula minn 17-il komponent differenti fil-Ġappun, fi ħdan il-belt ta' Kjoto u l-inħawi tal-madwar. Fis-794, il-familja imperjali Ġappuniża ttrasferiet il-belt kapitali lejn Heian-kyō. Dawn il-komponenti fl-imgħoddi kienu jinsabu fil-belt ta' Kjoto Antika, filwaqt li issa jinsabu fi tliet bliet: Kjoto u Uji fil-Prefettura ta' Kjoto; u Ōtsu fil-Prefettura ta' Shiga; Uji u Ōtsu jmissu ma' Kjoto lejn in-Nofsinhar u t-Tramuntana, rispettivament. Mill-monumenti, 13 huma tempji Buddisti, tlieta huma santwarji Xintoisti, u wieħed huwa kastell. Il-komponenti jinkludu 38 binja ddeżinjati mill-gvern Ġappuniż bħala Teżori Nazzjonali, 160 proprjetà ddeżinjati bħala Proprjetajiet Kulturali Importanti, tmien ġonna ddeżinjati bħala Postijiet Speċjali ta' Sbuħija Xenika, u erba' ddeżinjati bħala Postijiet ta' Sbuħija Xenika. L-UNESCO elenkat is-sit bħala Sit ta' Wirt Dinji fl-1994.


== Sit ta' Wirt Dinji ==
Kjoto għandha għadd sostanzjali ta' binjiet storiċi, għad-differenza ta' bliet Ġappuniżi oħra li tilfu l-binjiet storiċi tagħhom minħabba l-invażjonijiet u l-gwerer; u għandha l-ikbar konċentrazzjoni ta' Proprjetajiet Kulturali ddeżinjati fil-Ġappun. Għalkemm mifnija mill-gwerer, min-nirien, u mit-terremoti matul il-ħdax-il seklu li kienet il-belt kapitali imperjali, Kjoto ħelsitha ħafif mill-biċċa l-kbira tal-qerda u tal-perikli tat-Tieni Gwerra Dinjija. Ma ġietx attakkata bil-bombi bħall-kumplament tal-bliet il-kbar fil-Ġappun parzjalment biex tiġi ppreservata bħala l-bersall primarju tal-bomba atomika. Iktar 'il quddiem tneħħiet mil-lista ta' bersalli tal-bomba atomika bis-saħħa tal-intervent personali tas-Segretarju għall-Gwerra Henry L. Stimson, peress li Stimson ried isalva dan iċ-ċentru kulturali li kien żar għall-qamar il-għasel tiegħu u iktar 'il quddiem fi żjarat diplomatiċi. B'riżultat ta' dan, Nagasaki ddaħħlet bħala bersall.Is-17-il komponent tas-Sit ta' Wirt Dinji tal-UNESCO joriġinaw mill-perjodu bejn is-seklu 10 u s-seklu 19, u kull wieħed huwa rappreżentattiv tal-perjodu li nbena fih. L-importanza storika tar-reġjun ta' Kjoto tqieset mill-UNESCO fil-proċess tal-għażla. Il-Monumenti Storiċi ta' Kjoto Antika (Bliet ta' Kjoto, Uji u Ōtsu) ġew iddeżinjati bħala Sit ta' Wirt Dinji tal-UNESCO fl-1994.Il-valur universali straordinarju tas-sit ġie rrikonoxxut abbażi ta' żewġ kriterji tal-għażla tal-UNESCO: il-kriterju (ii) "Wirja ta' skambju importanti ta' valuri umani, tul perjodu ta' żmien jew fi ħdan żona kulturali fid-dinja, dwar l-iżviluppi fl-arkitettura jew it-teknoloġija, l-arti monumentali, l-ippjanar tal-bliet jew id-disinn tal-pajsaġġ"; u l-kriterju (iv) "Eżempju straordinarju ta' tip ta' bini, ta' grupp ta' siti jew ta' pajsaġġ arkitettoniku jew teknoloġiku li joħroġ fid-dieher stadju/i sinifikanti fl-istorja tal-bniedem".


== Lista tal-komponenti ==
It-tabella tagħti informazzjoni dwar kull wieħed mis-17-il komponent ta' dan is-Sit ta' Wirt Dinji tal-UNESCO:

Isem: bil-Malti u bil-Ġappuniż
Ritratt: stampa tal-komponent
Tip: kif jintuża l-komponent. Il-lista tinkludi 13-il tempju Buddista ("-ji"), 3 santwarji Xintoisti ("-jinja"), u kastell ("-jo").
Perjodu: perjodu ta' żmien ta' importanza, tipikament tal-kostruzzjoni
Post: il-post fejn jinsab il-komponent u l-koordinati ġeografiċi
Deskrizzjoni: deskrizzjoni fil-qosor tal-komponent


== Referenzi ==