revision: 4416246
title: "\u0424\u043B\u0430\u0432\u0456\u0439 \u0412\u0430\u043B\u0443\u0437\u0456\u044F\
  \u043D"
url: https://be.wikipedia.org/wiki/%D0%92%D0%B0%D0%BB%D1%83%D0%B7%D1%96%D1%8F%D0%BD


---

Гай Вібій Валузіян (лац.: Gaius Vibius Volusianus; памёр у жніўні 253 года) — рымскі імператар у 251—253 гадах.


== Біяграфія ==
Гай Вібій Валузіян быў сынам імператара Гая Вібія Трэбаніяна Гала і яго жонкі Афініі Геміны Бебіяны. Вядома, што ў яго была сястра, Вібія Гала.
Пасля гібелі імператара Дэцыя Траяна ў чэрвені 251 года ў бітве супраць готаў на трон узышоў бацька Валузіяна, Трэбаніян Гал, нягледзячы на тое, што ён падазраваўся ў здрадзе падчас бітвы. Трэбаніян Гал усынавіў Гастыліяна, сына Дэцыя Траяна, і зрабіў яго суправіцелем. Валузіян пры гэтым атрымаў тытул цэзара і ажаніўся з дачкой Дэцыя, тым самым умацаваўшы сваё становішча. Аднак у тым жа годзе Гастыліян памёр ад чумы і Валузіян змяніў яго ў якасці суправіцеля, атрымаўшы тытул аўгуста.
Але ў 253 годзе салдаты абвясцілі імператарам кіраўніка ніжняй Мёзіі Марка Эмілія Эміліяна, які незадоўга да гэтага перамог готаў, якія ізноў парушылі мір. Эміліян з войскамі рушыў на Рым. Трэбаніян Гал і Валузіян выступілі супраць мяцежнікаў, аднак абодва былі забіты ўласнымі салдатамі, калі збіраліся даць бітву на подступах да горада.


== Зноскі ==


== Літаратура ==
Павел Арозій. Гісторыя супраць язычнікаў. 7. 21. 4-6.
Аўрэлій Віктар. Пра цэзараў. 30 і 31. 1-2.
Псеўда-Аўрэлій Віктар. Выманні пра жыццё і норавы рымскіх імператараў. 30 і 31. 1.
Еўтропій. Брэвіярый ад заснавання Горада. 9 . 5.
Іардан. Пра паходжанне і дзеянні готаў. 104—106.


== Спасылкі ==
Ковалев С. И. История Рима: ГЛАВА XII. КРИЗИС III в.