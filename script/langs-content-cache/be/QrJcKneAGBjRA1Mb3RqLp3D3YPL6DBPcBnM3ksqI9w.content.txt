revision: 4420614
title: "\u0413\u0435\u043D\u0430\u0434\u0437\u044C \u0414\u0437\u043C\u0456\u0442\u0440\
  \u044B\u0435\u0432\u0456\u0447 \u041A\u0430\u0440\u043F\u0435\u043D\u043A\u0430"
url: https://be.wikipedia.org/wiki/%D0%93%D0%B5%D0%BD%D0%B0%D0%B4%D0%B7%D1%8C_%D0%94%D0%B7%D0%BC%D1%96%D1%82%D1%80%D1%8B%D0%B5%D0%B2%D1%96%D1%87_%D0%9A%D0%B0%D1%80%D0%BF%D0%B5%D0%BD%D0%BA%D0%B0


---

Генадзь Дзмітрыевіч Карпе́нка (17 верасня 1949, Мінск — 6 красавіка 1999, Мінск) — беларускі палітычны і грамадскі дзеяч, навуковец у вобласці тэхналогіі новых матэрыялаў і пакрыццяў. Доктар тэхнічных навук (1990), Заслужаны дзеяч навукі БССР (1991), Член-карэспандэнт НАН Беларусі (1994).


== Біяграфія ==
Нарадзіўся 17 верасня 1949 года ў Мінску.
Скончыў Беларускі політэхнічны інстытут (1972). У 1972—1983 — стажор-даследчык, інжынер, старэйшы інжынер, загадчык групай, старэйшы навуковы супрацоўнік Інстытута ядзернай энергетыкі АН БССР, у 1983—1987 — загадчык аддзелам Беларускага НДІ парашковай металургіі, у 1987—1990 — дырэктар Маладзечнанскага завода парашковай металургіі. У 1990—1996 дэпутат ВС БССР XII склікання і ВС РБ XIII склікання, у 1990—1992 — старшыня камісіі па навуцы і навукова-тэхнічным прагрэсе ВС БССР.
У 1991—1994 — старшыня Маладзечанскага гарвыканкама. Будучы на пасаде старшыні Маладзечанскага гарвыканкама (1991—1994) правёў у горадзе значныя эканамічныя пераўтварэнні, ініцыяваў правядзенне музычнага і тэатральнага фестываляў, стварэнне футбольнага клубу, карэнным чынам дэсаветызаваў гарадскую тапаніміку.
Выстаўляў сваю кандыдатуру на прэзідэнцкіх выбарах 1994 года, але не атрымаў падтрымкі ў сваёй партыі. Як дэпутат ВС РБ XIII склікання, а ў 1996 — намеснік Старшыні ВС РБ, кіраваў спробай імпічменту прэзідэнта А. Р. Лукашэнкі (1996). Кіраўнік Нацыянальнага выканаўчага камітэту (1998). Перад 1999 Генадзь Карпенка належаў да лідараў апазіцыі і лічыўся верагодным кандыдатам на прэзідэнцкіх выбарах 1999 года.
31 сакавіка 1999 года Генадзь Карпенка быў дастаўлены ў 9-ю Мінскую клінічную бальніцу з дыягназам «крывацёк у мозг». Суткі праляжаў у шпіталі без медычнай дапамогі 1.4.1999 яму зроблена аперацыя па выдаленні гематомы. Знаходзіўся ў рэанімацыйным аддзяленні ў несвядомым стане і 6 красавіка 1999 года, у 7 гадзін раніцы, памёр. Смерць Генадзя Карпенкі была нечаканай, як сцвярджаецца, перад гэтым ён не скардзіўся на стан здароўя. У асяродзі беларускай апазіцыі існуе меркаванне, што смерць Генадзя Карпенкі звязаная са знікненнем Юрыя Захаранкі і Віктара Ганчара.
Пахаваны ў Мінску на Усходніх могілках.


== Навукова-даследчыцкая дзейнасць ==
Г. Карпенка распрацаваў тэхналогіі ядзерных матэрыялаў на аснове дыаксідаў урана і хрому, якія ўкаранёныя ў тэхніцы. Пад яго кіраўніцтвам распрацаваныя новыя тэхналагічныя працэсы атрымання вакуумных пакрыццяў з зададзеным комплексам фізіка-механічных уласцівасцей, а таксама створаны шэраг прамысловых установак для іх атрымання. Аўтар больш 100 навуковых прац, у т.л. 1 манаграфіі і 40 вынаходніцтваў.
Лаўрэат Дзяржаўная прэмія БССР (1986) за распрацоўку і стварэнне новых тэхналагічных працэсаў і абсталявання для нанясення тонкаплёнкавых пакрыццяў метадам іонна-прамянёвай апрацоўкі і іх шырокае ўкараненне ў народную гаспадарку БССР.


== Выбраная бібліяграфія ==
Структура и методы формирования износостойких поверхностных слоев. М., 1992 (совм. с А. В. Белым, Н. К. Мышкиным).


== Зноскі ==


== Літаратура ==
Гиль Н. С. «У времени в плену». — М.: Можайск-Терра, 2001. — 224 с. ISBN 5-7542-0084-6
Карпенка Генадзій Дзмітрыевіч // Афіцыйны вэб-сайт НАН Беларусі :Члены акадэміі: Памяці вучонага — Эл.рэсурс nasb.gov.by


== Спасылкі ==
Генадзь Дзмітрыевіч Карпенка ў базе даных «История белорусской науки в лицах» Цэнтральнай навуковай бібліятэкі імя Якуба Коласа НАН Беларусі  (руск.)