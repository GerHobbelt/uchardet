revision: 4421124
title: "\u0413\u0435\u0440\u0442\u0440\u0443\u0434\u0430 \u042D\u043B\u0430\u044F\u043D"
url: https://be.wikipedia.org/wiki/%D0%93%D0%B5%D1%80%D1%82%D1%80%D1%83%D0%B4%D0%B0_%D0%91%D1%8D%D0%BB_%D0%AD%D0%BB%D0%B0%D1%8F%D0%BD


---

Гертруда Бэл Э́лаян (англ.: Gertrude Belle Elion, 23 студзеня 1918, Нью-Ёрк — 21 лютага 1999, Паўночная Караліна) — амерыканскі вучоны ў галіне біяхіміі і фармакалогіі, лаўрэат Нобелеўскай прэміі па фізіялогіі і медыцыне ў 1988 годзе разам з Дж. Блэкам і Дж. Хітчынгсам «за адкрыццё важных прынцыпаў лекавай тэрапіі».


== Біяграфія ==
Гертруда Элаян нарадзілася 23 студзеня 1918 года ў Нью-Ёрку ў яўрэйскай імігранцкай сям’і (яе бацька іміграваў у 12 гадоў з Літвы, маці ў 14 гадоў — з Расіі).
Скончыла Нью-Ёркскі ўніверсітэт (1941). З 1944 года ў навукова-даследчай лабараторыі Велкам (Нью-Ёрк; у 1967—1983 гадах кіраўнік аддзела).
Аўтар навуковых прац па вывучэнні ўздзеяння антыметабалітаў нуклеінавых кіслот, якія выкарыстоўваюцца як процівірусныя і проціпухлінныя сродкі, па стварэнні антыбактэрыяльных і імунадэпрэсантных прэпаратаў.
Сярод лекавых прэпаратаў, знойдзеных Элаян:

меркаптапурын (першы антылейкемічны прэпарат),
імунасупрэсар азаціапрын,
алапурынол (ужывальны пры падагры),
антымалярыйны прэпарат пірыметамін,
трыметапрым,
ацыклавір (антывірусны прэпарат, які ўжываецца для лячэння герпесу).Гертруда Элаян памерла ў Паўночнай Караліне ў 1999 годзе ва ўзросце 81 года. Яна пераехала ў Research Triangle у 1970 годзе і некаторы час працавала там у якасці прафесара ўніверсітэта Дзюка. Яна не была замужам.


== Узнагароды ==
1997 — Lemelson-MIT Lifetime Achievement Award
1991 — першая жанчына, якая ўвайшла ў Нацыянальную залу славы вынаходнікаў (англ.: National Inventors Hall of Fame)
1991 — Нацыянальны навуковы медаль ЗША
1988 — Нобелеўская прэмія па фізіялогіі і медыцыне
1968 — Garvan-Olin Medal


== Зноскі ==


== Літаратура ==
Беларуская энцыклапедыя: У 18 т. Т.18. Кн.1: Дадатак: Шчытнікі — ЯЯ / Рэдкал.: Г. П. Пашкоў і інш — Мінск: БелЭн, 2004. — Т. 18. — 472 с. — 10 000 экз. — ISBN 985-11-0295-4


== Спасылкі ==
Аўтабіяграфія Гертруды Элаян на Нобелеўскім сайце Архівавана  4 кастрычніка 2001.  (англ.)
Біяграфічныя звесткі аб Гертрудзе Элаян Архівавана  31 студзеня 2013.  (англ.)
Некралог у Нью-Ёрк Таймс  (англ.)
Біяграфія Гертруды Элаян  (англ.)