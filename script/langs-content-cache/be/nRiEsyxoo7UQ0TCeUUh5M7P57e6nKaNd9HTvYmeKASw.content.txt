revision: 3845407
title: "\u0414\u0436\u0430\u043D\u0456 \u0420\u0430\u0434\u0430\u0440\u044B"
url: https://be.wikipedia.org/wiki/%D0%94%D0%B6%D0%B0%D0%BD%D1%96_%D0%A0%D0%B0%D0%B4%D0%B0%D1%80%D1%8B


---

Джані Радары (італ.: Gianni Rodari; 23 кастрычніка 1920, Аменья, Італія — 14 красавіка 1980, Рым, Італія) — вядомы італьянскі дзіцячы пісьменнік і журналіст.


== Біяграфія ==
Радары нарадзіўся 23 кастрычніка 1920 у мястэчку Аменья (паўночная Італія). Яго бацька, булачнік па прафесіі, памёр, калі Джані было толькі дзесяць гадоў. Радары і яго два браты, Чэзарэ і Марыа, раслі ў роднай вёсцы маці, Варэсота. Хваравіты і слабы з дзяцінства хлопчык захапляўся музыкай (браў урокі ігры на скрыпцы) і кнігамі (шанаваў Ніцшэ, Шапенгаўэра, Леніна, Сталіна і Троцкага). Пасля трох гадоў навукі ў семінарыі Радары атрымаў дыплом настаўніка і ва ўзросце 17 гадоў пачаў выкладаць у пачатковых класах мясцовых сельскіх школ. У 1939 г. некаторы час наведваў філалагічны факультэт Міланскага ўніверсітэта.
Падчас Другой сусветнай вайны Радары быў вызвалены ад службы з-за дрэннага здароўя. У 1941 увайшоў у фашысцкую партыю, аднак, пасля смерці двух блізкіх сяброў і зняволення брата Чэзарэ ў канцэнтрацыйным лагеры стаў удзельнікам Руху Супраціўлення, а ў 1944 годзе ўступіў у Італьянскую камуністычную партыю.
У 1948 Радары стаў журналістам у камуністычнай газеце L'Unita і пачаў пісаць кніжкі для дзяцей. У 1950 партыя прызначыла яго рэдактарам толькі што створанага штотыднёвага часопіса для дзяцей, Il Pioniere, у Рыме. У 1951 апублікаваў першай складанку вершаў, «Кніжка вясёлых вершаў», і свой найвядомейшы твор «Прыгоды Чыпаліна». Гэты твор атрымаў асабліва шырокую папулярнасць у СССР.
У 1952 упершыню паехаў у СССР, дзе потым бываў неаднаразова. У 1953 ажаніўся з Марыяй Тэрэзай Ферэці, якая праз чатыры гады нарадзіла яму дачку, Паолу. У 1957 Радары здаў іспыт на званне прафесійнага журналіста. У 1966—1969 Радары не публікаваў кніг і толькі працаваў над праектамі з дзецьмі.
У 1970 пісьменнік атрымаў прэстыжную прэмію Ханса Крысціяна Андэрсена, якая паспрыяла ягонай сусветнай вядомасці.
Радары памёр ад цяжкай хваробы 14 красавіка 1980 г. у Рыме.


== Некаторыя творы ==
Складанка «Кніжка вясёлых вершаў» (Il libro delle filastrocche, 1950)
«Навучанне піянеру», (Il manuale del Pionere, 1951)
«Прыгоды Чыпаліны» (Il Romanzo di Cipollino, 1951; выпушчаныя ў 1957 пад назвай Le avventure di Cipollino)
Складанка вершаў «Цягнік вершаў» (Il treno delle filastrocche, 1952)
«Джэльсаміна ў Краіне хлусаў» (Gelsomino nel paese dei bugiardi, 1959)
Складанка «Вершы ў небе і на зямлі» (Filastrocche in cielo e in terra, 1960)
Складанка «Казкі па тэлефоне» (Favole al telefono, 1960)
«Джып у тэлевізары» (Gip nel televisore, 1962)
«Планета навагодніх елак» (Il pianeta degli alberi di Natale, 1962)
«Вандраванне Блакітнай Стралы» (La freccia azzurra, 1964)
«Якія бываюць памылкі» (Il libro degli errori, Torino, Einaudi, 1964)
Складанка «Торт у небе» (La Torta in cielo, 1966)
«Як падарожнічаў Джаваніна па мянушцы Гультай» (I viaggi di Giovannino Perdigiorno, 1973)
«Граматыка фантазіі» (La Grammatica della fantasia, 1973)
«Жыў-быў двойчы барон Ламберто» (C’era due volte il barone Lamberto, 1978)
«Бадзяжкі» (Piccoli vagabondi, 1981)


== Абраныя аповяды ==
«Гвідаберта і этрускі»
«Дзесяць кілаграм Месяца»
«Хата з марозіва»
«Як Джаваніна пакратаў нос у караля»
«Ліфт да зорак»
«Чараўнікі на стадыёне»
«Міс Сусвет з цёмна- зялёнымі вачамі»
«Робат, якому захацелася спаць»
«Сакала, пакала»
«Уцёклы нос»
«Сіраніда»
«Чалавек, які купіў Стакгольм»
«Чалавек, які жадаў украсці Калізей»


== Зноскі ==