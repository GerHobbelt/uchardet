revision: 4088414
title: "\u0416\u044D\u043D\u0435\u045E\u0441\u043A\u0456 \u043A\u0430\u043B\u0435\u0434\
  \u0436"
url: https://be.wikipedia.org/wiki/%D0%9F%D0%B0%D0%B2%D0%B5%D0%BB_%D0%AF%D0%B3%D0%BE%D1%80%D0%B0%D0%B2%D1%96%D1%87_%D0%9C%D0%B0%D1%80%D0%BE%D0%B7%D0%B0%D1%9E


---

Павел Ягоравіч Марозаў (11 кастрычніка 1978, Мінск) — беларускі грамадскі дзеяч.


== Адукацыя ==
Скончыў БДЭУ па спецыяльнасці «банкаўская справа» (2000), аспірантуру БДЭУ па спецыяльнасці «фінансы і крэдыт» (2004), магістратуру ЕГУ па спецыяльнасці «паліталогія» (2004).


== Дзейнасць ==
З 1998 года актыўна займаецца грамадскай дзейнасцю ў рамках беларускага аддзялення Міжнароднай Добраахвотніцкай Службы (SCI), з 2000 па 2003 год быў членам Камітэта фінансавых дараднікаў дадзенай арганізацыі. Пасля заканчэння вучобы працаваў у «Прыорбанку», пасля займаўся ІТ бізнесам і рэалізацыяй праекту «Узмацненне магчымасцей беларускага экалагічнага руху».
У 2004 годзе заснаваў супольнасць «Трэці Шлях». Аўтар канцэпцыі «Пакаленне Адраджэння». Стварэнне сатырычнай анімацыі «Мультклуб» аб разуменні беларускай рэчаіснасці, дзе фігуравалі персанажы, падобныя да Аляксандра Лукашэнкі і яго набліжаных, паслужыла падставай да пераследу ўладамі. У 2005 годзе быў абвінавачаны па артыкуле № 367 Крымінальнага кодэксу Рэспублікі Беларусь «Паклёп у дачыненні да Прэзідэнта Беларусі» (пазбегнуў арышту). У 2006 годзе ўдзельнічаў у прэзідэнцкіх выбарах у складзе каманды Аляксандра Казуліна. З 2006 года знаходзіцца ў эміграцыі ў Эстоніі.
У 2006 годзе заснаваў і ўзначаліў грамадcкую арганізацыю «Новы Шлях для Беларусі», якая займаецца праектамі з удзелам новага пакалення беларускай дыяспары Еўропы і ЗША, а таксама актывістаў з Беларусі і падтрымкай беларускай культуры. У 2008 выступіў ініцыятарам стварэння Кангрэса новай беларускай дыяспары Еўропы і ЗША. З 2008 член Рады БНР (Урада БНР у выгнанні). Займаецца культурнымі, інфармацыйнымі і моладзевымі праектамі, аб'яднаннем новага пакалення беларусаў дыяспары і актыўных грамадзянскіх актывістаў у Беларусі. Разам з калегамі стварыў канцэпцыю шырокага Беларускага міжнароднага руху. У 2009 на Жэнеўскім Саміце разам з калегамі-дысідэнтамі з Ірана, Бірмы, Венесуэлы, Кубы, Зімбабвэ, Егіпта заснаваў сетку ўзаемадзеяння і кааперацыі паміж дысідэнтамі ў гэтых краінах.
Аўтар канцэпцый і рэалізатар больш за 50 розных праектаў у галіне грамадскага актывізму, інфармацыі і культуры.
Выступае з лекцыямі на тэму сітуацыі ў Беларусі — Дактаральны каледж Еўропы (Страсбург), Еўракаледж Тартускага ўніверсітэта (Тарту), Нямецкі фонд Маршала (Вашынгтон), фонд Херытадж (Вашынгтон), Карнегі цэнтр (Масква), Жэнеўскі кангрэс цэнтр (Жэнева) і інш. Выпускнік праграмы «Інстытут Лідарства» ПАКТ (ЗША), Флэтчэр Скул (ЗША), праграмы нямецкага ўрада па падрыхтоўцы кансультантаў для некамерцыйнага сектара Беларусі, Амстэрдамска-Маастрыхскага летняга ўніверсітэта.


== Крыніцы ==
Павел Марозаў: «Беларускія ўлады чамусьці вырашылі, што мне 	шкодна займацца грамадскай дзейнасцю, знаходзячыся ў Мінску» [1]
Член Рады БНР: камуністычныя рэпрэсіі закранулі больш за палову беларусаў [2] Архівавана  16 верасня 2009.
Беларускія ўлады разлічваюць на патэнцыял дыяспары [3]
КДБ Беларусі «ваюе» са стваральнікамі мульцяшнага Лукашэнкі [4]
АБСЕ НЕЗАДАВОЛЕНАЯ пераследам аўтараў мультыкаў аб Лукашэнку 	[5]
Беларускія мультыплікатары зганьбавалі Лукашэнку [6]
У Францыі прайшоў II Кангрэс новай беларускай дыяспары [7] Архівавана  16 верасня 2009.
У Вашынгтоне праходзіць беларуская выстаўка «Мастацтва супраць дыктатуры» [8] Архівавана  16 верасня 2009.


== Зноскі ==


== Спасылкі ==
«Трэці Шлях» [9] Архівавана  11 жніўня 2009.