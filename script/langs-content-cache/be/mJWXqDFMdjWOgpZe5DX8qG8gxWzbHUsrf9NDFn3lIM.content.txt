revision: 4228036
title: "\u041D\u0430\u0437\u0430\u0432\u0456 \u043C\u044F\u043D\u0435 \u0441\u0432\
  \u0430\u0456\u043C \u0456\u043C\u0435\u043C"
url: https://be.wikipedia.org/wiki/%D0%9D%D0%B0%D0%B7%D0%B0%D0%B2%D1%96_%D0%BC%D1%8F%D0%BD%D0%B5_%D1%81%D0%B2%D0%B0%D1%96%D0%BC_%D1%96%D0%BC%D0%B5%D0%BC


---

«Назаві мяне сваім імем» (англ.: Call Me by Your Name) — фільм рэжысёра Лукі Гуаданьіна, зняты па сцэнарыі Лукі Гуаданьіна, Джэймса Айворы і Уолтара Фазана, заснаваным на аднайменным рамане Андрэ Асімана. Прэм’ера стужкі адбылася на кінафестывалі «Сандэнс» 22 студзеня 2017 года.
Фільм быў высока ацэнены крытыкамі і ўдастоены шматлікіх міжнародных узнагарод. Быў намінаваны на прэмію «Оскар» 2018 года ў катэгорыях «Найлепшы фільм», «Найлепшая мужчынская роля», «Найлепшы адаптаваны сцэнарый» і «Найлепшая песня», атрымаўшы перамогу ў намінацыі «Найлепшы адаптаваны сцэнарый».


== Сюжэт ==
Лета 1983 года на поўначы Італіі. Сямнаццацігадовы Эліа Перлман жыве са сваімі бацькамі на загараднай віле. Да яго бацькі, прафесара археалогіі, прыязджае 24-гадовы амерыканскі аспірант Олівер, каб дапамагчы ў даследаваннях. Яго пасяляюць у сумежны з Эліа пакой.

Эліа прапануе Оліверу экскурсію па наваколлі. Той згаджаецца. Паступова яны праводзяць усё больш часу разам. Эліа пачынае сустракацца з Марсіяй. Пазней ён адпраўляецца разам з Оліверам і бацькам на раскопкі.
Падчас чарговай паездкі ў горад Эліа прызнаецца Оліверу аб сваіх пачуццях да яго. Але Олівер лічыць, што юнаку не варта казаць пра гэта ўслых. Пазней яны цалуюцца, аднак Олівер кажа, што ім варта спыніцца. Эліа пачынае больш часу праводзіць з Марсіяй, але не перастае думаць пра Олівера. Эліа пакідае запіску пад дзвярыма Олівера. Увечары яны сустракаюцца і займаюцца сексам.
Перад ад’ездам у Амерыку Олівер разам з Эліа едуць у Бергама. Там яны праводзяць тры дні і развітваюцца. Пасля развітання маці адвозіць Эліа дадому. Вярнуўшыся ў горад, ён сустракае Марсію. Дзяўчына кажа, што нягледзячы на разрыў, хоча застацца сябрамі. Бацькі падтрымліваюць засмучанага Эліа.
На Хануку Перлманам тэлефануе Олівер і паведамляе аб сваёй заручыны. Пасля непрацяглай размовы з Оліверам Эліа падыходзіць да каміна і доўга глядзіць на полымя.


== У ролях ==

Цімаці Шаламэ — Эліа Перлман
Майкл Сталберг — містэр Перлман
Армі Хамер — Олівер
Аміра Касар — Анэла Перлман
Эстэр Гарэл — Марсія


== Вытворчасць ==
Асноўныя здымкі фільма стартавалі ў маі 2016 года. 23 мая быў абвешчаны акцёрскі склад, у які ўвайшлі Армі Хамер, Цімаці Шаламэ і Майкл Сталберг.


== Рэліз ==
Сусветная прэм’ера фільма адбылася 22 студзеня 2017 на кінафестывалі ў Сандэнсе. Ён таксама быў паказаны на Міжнародным кінафестывалі ў Таронта, 13 лютага 2017 года на Берлінскім міжнародным кінафестывалі і Нью-Ёркскім кінафестывалі 3 кастрычніка 2017 года. Рэліз стужкі ў ЗША адбыўся 24 лістапада 2017 года. Першы афіцыйны трэйлер быў паказаны 1 жніўня 2017 года.


== Саўндтрэк ==


== Крытыка ==
«Назаві мяне сваім імем» атрымаў станоўчыя водгукі кінакрытыкаў. На сайце Rotten Tomatoes фільм мае рэйтынг 100 % з сярэдняй ацэнкай 9.6/10 (грунтуючыся на 21 рэцэнзіі). На сайце Metacritic карціна атрымала 97 балаў з 100 (на аснове 9 водгукаў).


== Узнагароды і намінацыі ==


== Зноскі ==


== Спасылкі ==