revision: 4465168
title: "\u0426\u0430\u0440\u043A\u0432\u0430 \u0421\u0432\u044F\u0442\u043E\u0433\u0430\
  \ \u0410\u043B\u044C\u043A\u043C\u0443\u043D\u0434\u0430 (\u0414\u044D\u0440\u0431\
  \u0456)"
url: https://be.wikipedia.org/wiki/%D0%A6%D0%B0%D1%80%D0%BA%D0%B2%D0%B0_%D0%A1%D0%B2%D1%8F%D1%82%D0%BE%D0%B3%D0%B0_%D0%90%D0%BB%D1%8C%D0%BA%D0%BC%D1%83%D0%BD%D0%B4%D0%B0_(%D0%94%D1%8D%D1%80%D0%B1%D1%96)


---

Царква святога Алькмунда ў Дэрбі (англ.: St. Alkmund's Church) — былая віктарыянская царква, якая знаходзілася на геаргіанскай плошчы паміж Брыджгейт (Bridgegate) і Куін-стрыт (Queen Street); гэта была адзіная геаргіанская плошча ў горадзе. Царква была ўзведзена ў 1846 годзе архітэктарам Генры Ісаакам Стывенсам за 7700 фунтаў стэрлінгаў на месцы некалькіх ранейшых цэркваў, датаваных яшчэ IX стагоддзем, кожная з якіх была названая ў гонар святога Алькмунда. Царква была складзеная з часаных камянёў і мела рысы гатычнай архітэктуры. Унутры царквы размяшчаліся высокія калоны і каменныя аркі. Сярэдні і бакавы нефы былі шырокімі, з алтаром у цэнтры. Званіца падмацоўвалася аркамі-апорамі.
Зрэшты, будынак царквы выклікаў рознагалоссі сярод грамадзян каталіцкага веравызнання. 65-метровы шпіль псаваў выгляд на каталіцкую царкву Св. Марыі, і пазней шмат гадоў англіканская царква мела непахвальную мянушку «The Church of the Holy Spite» («царква святой злосці»). На царкоўным могільніку ў канцы 1846 быў перапахаваны дэрбскі мастак Джозэф Райт.
Царква была акружаная шматлікімі двух-трохпавярховымі дамамі, якія фармавалі лінію з плошчай і царкоўнымі магілкамі. Іншым годным увагі будынкам быў Лэмб Ян (The Lamb Inn) на рагу плошчы і Брыджгейт, адкрыты ў 1835 годзе, які ўтрымліваў ўласныя бровар і кандытарскі магазін, у вастраканечным будынку XVII стагоддзя, і шэраг магазінаў на Квін-стрыт, гісторыя якіх узыходзіць да сярэднявечных часоў. Гэтая мясцовасць была апісана сэрам Нікаласам Пеўснерам у кнізе «The Buildings of England» як «самае дасканалае адраджэнне 18 стагоддзя, ціхі аазіс» (A revival of 18th century unmatched, a quiet oasis).
На працягу сярэдзіны 1950-х было выяўлена, што апорныя драўляныя бэлькі званіцы пачалі разбурацца і гніць. У выніку 6 метраў званіцы былі зняты для рэстаўрацыйных работ. Гэта было зроблена з-за знойдзеных структурных недахопаў каменнага мура і работ па дрэве, знойдзеных у самай званіцы. Быў складзены план па замене яе верхняй часткі, але ён так і не быў выкананы. Таксама былі разабраны некаторыя элементы гатычнага мура.
У 1963 годзе муніцыпальны савет Дэрбі абвясціў аб намеры павялічыць паток перавозак праз горад. Часткай плана было будаўніцтва дарогі, якая павінна была пралягаць па месцы, на якім стаяла царква і прылеглых могілках. Такое рашэнне выклікала моцнае абурэнне сярод жыхароў Дэрбі, аднак работы былі выкананы.
Па заканчэнні работ месца былой царквы засталося адкрытым і не забудоўвалася. Меркаваную грабніцу Св. Алькмунда і іншыя каштоўныя артэфакты зараз можна ўбачыць у Музеі і мастацкай галерэі Дэрбі. Цяпер на месцы царквы ўсталяваная памятная шыльда.


== Зноскі ==