revision: 4130239
title: "\u041D\u0430\u0434\u0437\u0435\u044F \u0410\u0440\u0442\u044B\u043C\u043E\u0432\
  \u0456\u0447"
url: https://be.wikipedia.org/wiki/%D0%9D%D0%B0%D0%B4%D0%B7%D0%B5%D1%8F_%D0%90%D1%80%D1%82%D1%8B%D0%BC%D0%BE%D0%B2%D1%96%D1%87


---

Надзе́я Артымо́віч (польск.: Nadzieja Artymowicz; нар. 18 лютага 1946, Аўгустова, Бельскі пав., Польшча) — беларуская паэтэса ў Польшчы. Пачала друкавацца ў 1970.


== Біяграфічныя звесткі ==
Дзяцінства Надзеі Артымовіч прайшло ў Бельску-Падляшскім, тут яна хадзіла ў пачатковую школу і Беларускі агульнаадукацыйны ліцэй імя Тарашкевіча. У 1965-67 вывучала рускую філалогію на настаўніцкіх курсах у Беластоку, а ў наступныя гады — беларускую філалогію ў Варшаўскім універсітэце, які закончыла ў 1972. Пасля жыла і працавала (у т.л. перакладчыцай) у Варшаве. Член Беларускага літаратурнага аб'яднання «Белавежа» і Саюза польскіх пісьменнікаў з 1986 г. На пенсіі, жыве ў Бельску-Падляшскім.


== Творчасць ==
Паэтычны дэбют Надзеі Артымовіч адбыўся ў газеце «Ніва» («Ой, ляцелі гусі»). На працягу 1970-75 г. тут было надрукавана 13 прапанаваных паэтэсай вершаў. Пачынаючы з 1976 выйшлі новыя вершы, якіх ужо нямала друкавалася на старонках «Нівы», у «Беларускім календары», часопісе «Маладосць» і інш. Многія з іх датычаць працэсу духоўнай адаптацыі асоб, якія ва ўмовах індустрыялізацыі апынуліся ў віры жыцця вялікіх гарадоў; паэтэса асэнсоўвае гэта, пазбягаючы плыткага сентыменталізму і настальгіі па адыходзячай традыцыйнай вёсцы. У вершах «Мой родны горад», «Грудка зямлі», «Ёсць тое», «П'ю прагна» гучаць патрыятычныя матывы, увасабленнем якіх ёсць пакінуты родны кут, зямля дзяцінства; для іх характэрны ідэйны і эмацыйны зарад, вера і здаровы аптымізм. Значныя мастацкія вартасці выяўляе лірыка кахання (цыкл «Мы так блізка сябе»). Выразна паэтэса паказала сваю творчую манеру ў вялікім цыкле рэфлексійных вершаў «Варшаўскія пейзажы», водгук на разнастайныя праявы жыцця знайшоў тут адлюстраванне як у дыяпазоне праблем, так і ў мастацкіх сродках іх выяўлення.


== Зборнікі ==
«We śnie w bólu słowa» (1979)
«Роздумы» (1981)
«Сезон у белых пейзажах» (1990)
«З неспакойных дарог» (1993)
«Дзверы» (1994, разам з Алесем Разанавым)
«Лагодны час» (1998)
«Адплывае спакойнае неба» (1999)


== Зноскі ==


== Літаратура ==
Туронак Ю. Пейзажы Надзеі Артымовіч // Ніва. 1978. 3 верасня.