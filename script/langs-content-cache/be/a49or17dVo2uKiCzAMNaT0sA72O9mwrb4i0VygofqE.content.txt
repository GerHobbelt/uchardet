revision: 4525679
title: "\u041C\u0456\u043A\u0430\u043B\u0430\u0439 \u0406\u0432\u0430\u043D\u0430\u0432\
  \u0456\u0447 \u041A\u0430\u0437\u0435\u043A\u0430"
url: https://be.wikipedia.org/wiki/%D0%9C%D1%96%D0%BA%D0%B0%D0%BB%D0%B0%D0%B9_%D0%86%D0%B2%D0%B0%D0%BD%D0%B0%D0%B2%D1%96%D1%87_%D0%9A%D0%B0%D0%B7%D0%B5%D0%BA%D0%B0


---

Мікалай Іванавіч Казека, (нар. 5 красавіка 1950) — беларускі трэнер па фрыстайле, вучні якога заваявалі шэсць алімпійскіх медалёў. Чэмпіён СССР у скачках на батуце. Заслужаны трэнер Беларускай ССР (1990 года) . Поўны кавалер ордэна Айчыны.


== Біяграфія ==
Нарадзіўся ў Мінску ў сям’і настаўніцы малодшых класаў Вольгі Дзмітрыеўны і галоўнага рэдактара Белдзяржвыдата Івана Дарафеевіча Казекі.
У юнацтве займаўся скачкамі на батуце. У 1965 годзе прымаў удзел у першых Усесаюзных спаборніцтвах у гэтым выглядзе спорту, якія праходзілі ў Ерэване. У 1972 годзе стаў чэмпіёнам СССР у скачках на батуце, неаднаразова быў прызёрам краіны.
Пасля заканчэння спартовай кар’еры Мікалай Казека спрабаваў сябе на пасадзе трэнера па  скачках у ваду. У 1986 годзе стаў старэйшым трэнерам зборнай БССР па фрыстайле, у дысцыпліне «лыжная акрабатыка». З 1993 года — нязменны галоўны трэнер нацыянальнай каманды Беларусі.
18 жніўня 2020 года падпісаў адкрыты ліст прадстаўнікоў спартыўнай галіны з патрабаваннем прызнаць несапраўднымі выбары прэзідэнта Рэспублікі Беларусь. Пасля гэтага яго пазбавілі прэзідэнцкай стыпендыі, а таксама перасталі браць на зборы нацыянальнай каманды.


== Трэнерскія дасягненні ==
Вучні Мікалая Казекі заваявалі на зімовых Алімпійскіх гульнях шэсць медалёў рознай вартасці, у тым ліку тры залатыя.


== Асабістае жыццё ==
Жанаты. Сын — Аляксандр, спецыяліст у галіне штучнага інтэлекту, жыве ў Германіі.
Хобі: калекцыяніраванне марак, балет.


== Узнагароды ==
Найлепшы трэнер 2014 года ў Беларусі.
Ордэн Айчыны I ступені (2014)
Ордэн Айчыны II ступені (2006),
Ордэн Айчыны III ступені (2002) 
Ордэн Пашаны (2010) 
Медаль «За працоўныя заслугі» (1998) 


== Зноскі ==


== Спасылкі ==
Мікалай Казека ў праграме «Буйным планам»
Мікалай Казека — Нябёсы запаветныя
Пераможная рэцэптура Мікалая Казекі