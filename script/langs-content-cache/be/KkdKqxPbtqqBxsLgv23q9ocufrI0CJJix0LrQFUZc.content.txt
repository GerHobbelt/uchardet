revision: 4419146
title: "\u0412\u0456\u043D\u0434\u0437\u043E\u0440\u0441\u043A\u0430\u044F \u0434\u044B\
  \u043D\u0430\u0441\u0442\u044B\u044F"
url: https://be.wikipedia.org/wiki/%D0%92%D1%96%D0%BD%D0%B4%D0%B7%D0%BE%D1%80%D1%81%D0%BA%D0%B0%D1%8F_%D0%B4%D1%8B%D0%BD%D0%B0%D1%81%D1%82%D1%8B%D1%8F


---

Віндзо́рская дынастыя — кіруючая каралеўская дынастыя ў Вялікабрытаніі.
Дом Віндзараў заснаваны 17 ліпеня 1917 каралём Георгам V з мэтай пазбаўлення кіруючай дынастыі ранейшай нямецкай назвы Саксен-Кобург-Гоцкай ва ўмовах Першай сусветнай вайны. Назва «Віндзар» адсылае да Віндзорскага замка — адной з галоўных рэзідэнцый брытанскага манарха.


== Манархі Віндзорскай дынастыі ==
1910—1936: Георг V
1936—1936: Эдуард VIII
1936—1952: Георг VI
1952—2022: Елізавета II
з 2022: Карл IIIСпадчыннікам брытанскага прастола з’яўляецца старэйшы сын Карла III прынц Уільям.


== Члены дому Віндзараў ==
Паводле пракламацыі 1917, членамі дому Віндзараў былі абвешчаны нашчадкі каралевы Вікторыі і прынца Альберта па мужчынскай лініі, якія з’яўляюцца брытанскімі падданымі, за выключэннем жанчын, якія ажаніліся з членамі іншых сем'яў. У наш час усе члены дому Віндзараў з’яўляюцца нашчадкамі сыноў караля Георга V.
У 1952 каралева Елізавета II выдала пракламацыю, паводле якой яе нашчадкі, хоць і не з’яўляюцца нашчадкамі каралевы Вікторыі і прынца Альберта па мужчынскай лініі, працягваюць належаць да дому Віндзараў.


== Генеалогія ==
Віндзорская дынастыя з’яўляецца брытанскай галіной Саксен-Кобург-Гоцкай дынастыі (і тым самым галіной дому Ветынаў), да якой належаў муж каралевы Вікторыі прынц Альберт (сама Вікторыя паходзіла з Гановерскай дынастыі). Адзіным каралём Вялікабрытаніі, які належаў да Саксен-Кобург-Гоцкай дынастыі, афіцыйна лічыцца Эдуард VII (валадарыў у 1901-1910).
З пункту гледжання традыцыйнай генеалогіі, у якой сваяцтва лічыцца па мужчынскай лініі, Віндзорская дынастыя павінна была абарвацца на Елізавеце II. Прынц Чарлз і яго нашчадкі павінны былі б належаць да Глюксбургскай галіны Ольдэнбургскага дому, з якой паходзіць муж Елізаветы II прынц Філіп (да гэтага дому таксама належаў расійскі імператар Пётр III і ўсе яго нашчадкі па мужчынскай лініі). Аднак з прычыны вышэйзгаданай пракламацыі 1952 года, падобна таму, як рускія цары называлі сябе Раманавымі, Чарлз і яго нашчадкі працягваюць называцца Віндзарамі.


== Гл. таксама ==
Брытанская манархія
Брытанская каралеўская сям’я
Спіс манархаў Брытанскіх астравоў
Уільям Віндзар, казёл


== Спасылкі ==
Каралеўская сям'я на афіцыйным сайце  (англ.)
Віндзары на афіцыйным сайце  (англ.)
Генеалагічнае дрэва Віндзорскай дынастыі  (англ.)