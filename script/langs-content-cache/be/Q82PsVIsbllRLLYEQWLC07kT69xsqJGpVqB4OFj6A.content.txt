revision: 4378546
title: "\u0412\u0430\u0439\u0441\u043A\u043E\u0432\u044B\u044F \u043C\u043E\u0433\u0456\
  \u043B\u043A\u0456 (\u041C\u0456\u043D\u0441\u043A)"
url: https://be.wikipedia.org/wiki/%D0%92%D0%B0%D0%B9%D1%81%D0%BA%D0%BE%D0%B2%D1%8B%D1%8F_%D0%BC%D0%BE%D0%B3%D1%96%D0%BB%D0%BA%D1%96_(%D0%9C%D1%96%D0%BD%D1%81%D0%BA)


---

Вайско́выя мо́гілкі — могілкі ў Мінску, з’яўляюцца, нароўні з Кальварыйскімі могілкамі, адным з самых старых некропаляў у межах горада. На могілках пахаваная вялікая колькасць вядомых асоб. Размешчаныя ў Савецкім раёне горада, вуліца Казлова, 11.


== Гісторыя ==

Гісторыя вайсковых могілак у Мінску пачынаецца ў 1840-х гадах — першы аб’ект такога тыпу месціўся на вуліцы Шпітальнай на Доўгім Бродзе. У канцы стагоддзя некропаль быў перапоўнены, і ў 1895 годзе было прынята рашэнне аб закрыцці. Новыя вайсковыя могілкі былі заснаваныя побач. Алеі падзялілі іх тэрыторыю на чатыры часткі — у дзвюх частках хавалі пяхотнікаў, у дзвюх іншых — артылерыстаў і прадстаўнікоў іншых родаў войск. Урачыстае асвячэнне могілак адбылося 2 чэрвеня 1895 года, цырымонію праводзіў духоўнік 30-й пяхотнай дывізіі айцец Павел Багдановіч. Была распачата праца па будаўніцтве каменнай капліцы, аднак канчатковым рашэннем было ўзвядзенне каменнага праваслаўнага храма, прысвечанага ахвярам расійска-турэцкай вайны. Цагляная царква Аляксандра Неўскага была збудаваная ў 1898 годзе. Усярэдзіне бажніцы — пліты з выбітымі на іх імёнамі 118 беларусаў-ваяроў Каломенскага палка і артылерыйскай брыгады, якія загінулі на вайне.
У 1917 годзе могілкі перайшлі ў кіраванне дзяржавы і сёння з’яўляюцца ўласнасцю горада. Цяпер яны не з’яўляюцца выключна праваслаўнымі могілкамі, стаўшы даступнымі для ўсіх веравызнанняў.
У 2005 годзе праведзена рэканструкцыя вайсковых пахаванняў на могілках (арх. Ганна Аксёнава). У 2018 годзе пачалося добраўпарадкаванне могілак. Спецкамбінат КБА дэмантаваў частку агародж і помнікаў, многія з якіх замянілі на стандартныя падгалоўнікі. У «Мінскпраекце» распрацоўваецца праект рэканструкцыі могілак (арх. Ганна Аксёнава), які, верагодна, будзе прадугледжвацца аднаўленне гістарычнай брамы, замену агароджы, новыя дарожкі, асвятленне, дэмантаж труб цеплатрасы.


== Сярод пахаваных на могілках ==

Фабіян Акінчыц (1886—1943) — беларускі грамадска-палітычны дзеяч
Барыс Акрэсцін (1923—1944) — савецкі лётчык, герой Савецкага Саюза
Іосіф Апанскі (1897—1927) — супрацоўнік савецкіх спецслужб
Арсеній Арсенка (1903—1945) — беларускі савецкі спявак (барытон). Народны артыст БССР
Зоя Бальшакова (1912—1996) — беларуская савецкая спартсменка і трэнер
Барыс Бальшакоў (1910—1950) — беларускі савецкі спартсмен
Мікалай Бліядуха (1878—1935) — беларускі геолаг, акадэмік БелАН
Іван Варвашэня (1904—1957) — адзін з арганізатараў і кіраўнікоў камуністычнага падполля і партызанскага руху на тэрыторыі Мінскай вобласці ў гады Вялікай Айчыннай вайны
Генрых Грыгоніс (1889—1955) — беларускі акцёр.
Алесь Гурло (1892—1938) — беларускі паэт, празаік, перакладчык
Васіль Забела (1901—1949) — беларускі савецкі дзяржаўны і партыйны дзеяч
Усевалад Ігнатоўскі (1881—1931) — беларускі гісторык, грамадскі і палітычны дзеяч
Сяргей Кавалік (1846—1926) — рэвалюцыянер
Міхась Клімковіч (1899—1954) — беларускі паэт, драматург, празаік, крытык, аўтар слоў гімна «Мы, беларусы»
Якуб Колас (1882—1956) — класік беларускай літаратуры
Яўген Корчыц (1880—1950) — беларускі хірург
Уладзімір Крыловіч (1895—1937) — беларускі акцёр, адзін з заснавальнікаў беларускага тэатру
Янка Купала (1882—1942) — класік беларускай літаратуры
Бянігна Луцэвіч (1857—1942) — маці Янкі Купалы
Уладзіслава Луцэвіч (1891—1960) — беларуская літаратуразнаўца, жонка Янкі Купалы
Еўсцігней Міровіч (1878—1952) — беларускі драматург і тэатральны рэжысёр
Даніла Міцкевіч (1914—1996) — беларускі дзеяч культуры, вучоны-хімік. Старэйшы сын Якуба Коласа.
Міхась Міцкевіч (1926—2020) — беларускі навуковец у галіне апрацоўкі металаў. Малодшы сын Якуба Коласа.
Іван Пуліхаў (1879—1906) — рэвалюцыянер, тэрарыст. Рэшткі Пуліхава перанесеныя сюды са Старажоўскіх могілак
Мікалай Пятроў (1892—1954) — беларускі вучоны-хірург
Парфён Савіцкі (1904—1954) — беларускі гісторык, дзяржаўны дзеяч
Нестар Сакалоўскі (1902—1950) — беларускі кампазітар, аўтар музыкі да гімна «Мы, беларусы»
Эдуард Самуйлёнак (1907—1939) — беларускі празаік, драматург
Валянцін Таўлай (1914—1947) — беларускі паэт, літаратуразнаўца
Паўлюк Трус (1904—1929) — беларускі паэт
Рут Уолер (1921—1946) — амерыканская місіянерка, сябра беларускай місіі ААН у справе дапамогі і аднаўлення
Аляксандр Чарвякоў (1892—1937) — дзяржаўны дзеяч БССР
Кузьма Чорны (1900—1944) — беларускі празаік, драматург, публіцыст
Уладзімір Шкатэлаў (1861—1940) — вучоны ў галіне лесахіміі і хімічнай тэхналогіі
Герасім Якушка (1900—1942) — беларускі архітэктар, галоўны архітэктар Мінска (1936—1941)Тут былі пахаваныя ахвяры выбуху ў Менскім тэатры 22 ліпеня 1943 года, у цяперашні час абазначаная толькі магіла Леаніда Слаўніна. На могілках месцяцца таксама брацкія магілы салдат Чырвонай Арміі, якія загінулі ў баях за Мінск у ліпені 1944 года.


== Зноскі ==


== Спасылкі ==
 На Вікісховішчы ёсць медыяфайлы па тэме Вайсковыя могілкі (Мінск)
Інтэрактыўная мапа Вайсковых могілак. Спецпраект «Беларускі нацыянальны некропаль» // Радыё Свабода
Інфармацыя пра пахаванні дарэвалюцыйнага перыяду Ч1 (руск.).  genealogia.ru. Архівавана з першакрыніцы 4 студзеня 2016. Праверана 5 студзеня 2016.
Інфармацыя пра пахаванні дарэвалюцыйнага перыяду Ч2 (руск.).  genealogia.ru. Архівавана з першакрыніцы 4 студзеня 2016. Праверана 5 студзеня 2016.
Віктар Мухін. Вайсковыя могілкі: «Тут маршалы нацыі сьпяць» (нявызн.).  Наша Ніва (11 снежня 2000). Архівавана з першакрыніцы 5 студзеня 2016. Праверана 5 студзеня 2016.