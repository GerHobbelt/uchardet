revision: 4003047
title: "\u0406\u043D\u0434\u044B\u044F\u043D\u0441\u043A\u0456 \u045E\u043D\u0456\u0432\
  \u0435\u0440\u0441\u0456\u0442\u044D\u0442 \u0443 \u0411\u043B\u0443\u043C\u0456\
  \u043D\u0433\u0442\u0430\u043D\u0435"
url: https://be.wikipedia.org/wiki/%D0%86%D0%BD%D0%B4%D1%8B%D1%8F%D0%BD%D1%81%D0%BA%D1%96_%D1%9E%D0%BD%D1%96%D0%B2%D0%B5%D1%80%D1%81%D1%96%D1%82%D1%8D%D1%82_%D1%83_%D0%91%D0%BB%D1%83%D0%BC%D1%96%D0%BD%D0%B3%D1%82%D0%B0%D0%BD%D0%B5


---

Індыянскі ўніверсітэт у Блумінгтане (англ.: Indiana University Bloomington) — грамадскі даследчы ўніверсітэт ЗША, вядучы кампус Індыянскага ўніверсітэта, размешчаны ў Блумінгтане, штат Індыяна.
У 2010 годзе Індыянскі ўніверсітэт у Блумінгтане заняў 75-ю пазіцыю ў рэйтынгу «Нацыянальныя ўніверсітэты» выдання U.S. News & World Report, а таксама 90-ю пазіцыю ў Акадэмічным рэйтынгу ўніверсітэтаў свету. Універсітэт уваходзіць у спіс Public Ivy, створаны ў 1985 годзе вучоным і даследчыкам амерыканскіх універсітэтаў Рычардам Молам, як спіс лепшых грамадскіх універсітэтаў, дапоўнены ў 2001 годзе іншым навуковым Говардам Грынам. Акрамя таго кампус у Блумінгтане з 1909 года з'яўляецца членам Асацыяцыі амерыканскіх універсітэтаў.


== Дэмаграфія ==
Па стане на восень 2010 год, сярод больш чым &&&&&&&&&&042000.&&&&&042 000 студэнтаў (undergraduate students) і аспірантаў (graduate students) універсітэта мелася 4826 замежных студэнтаў. Сярод студэнтаў — грамадзян ці пастаянных жыхароў ЗША было 1851 афраамерыканец, 1718 асоб азіяцкага паходжання, 1416 асоб лацінаамерыканскага паходжанні, 97 карэнных амерыканцаў, і 26 прадстаўнікоў карэнных народнасцей ціхаакіянскіх астравоў (гавайцы, самаанцы і інш.). 604 студэнта ўказалі «змяшаную» расавую прыналежнасць. Большая частка студэнтаў — 68 %, з Індыяны, аднак сярод студэнтаў ёсць прадстаўнікі 49 штатаў ЗША і 137 замежных дзяржаў.


== Гісторыя ==

У 1820 годзе ўрад Індыяны заснаваў навучальную ўстанову, якая была вядома тады як «семінарыя штата» і размяшчалася на рагу Секанд-стрыт і Каледж-авеню. Канстытуцыя штата Індыяна 1816 года патрабавала ад Генеральнай асамблеі штата стварыць агульную сістэму адукацыі, пачынаючы ад сярэдніх школ і сканчаючы ўніверсітэтамі, дзе навучанне павінна быць бясплатным і ў роўнай ступені адкрытым для ўсіх. Будаўніцтва першых будынкаў новага ўніверсітэта пачалося ў 1822 годзе, а ў 1824-м пачаліся заняткі.
Першым прэзідэнтам універсітэта стаў Эндру Уайлі, у 1829 годзе, тады ж Генеральная асамблея змяніла назву школы на «Індыянскі каледж». Сучасную назву ўніверсітэт атрымаў у 1838 годзе. Смерць прэзідэнта Уайлі ў 1851 годзе адзначыла сабой заканчэнне першага перыяду развіцця ўніверсітэта. Наступныя змены прыйшлі толькі ў 1885 годзе, калі яго прэзідэнтам стаў біёлаг Дэвід Стар Джордан.
У 1867 годзе Сара Морысан была першай жанчынай, якая стала студэнткай універсітэта, а ў 1873 годзе яна стала і першым прафесарам-жанчынай.
У 1883 годзе ўніверсітэт прысудзіў сваю першую доктарскую ступень, а таксама правёў першы міжвузаўскі спартыўны матч (па бейсболу). Аднак у гэты год кампус універсітэта, які размяшчаўся на першапачатковым месцы ў цэнтры горада Блумінгтан згарэў дашчэнту. Замест таго, каб аднаўляць будынкі, як гэта здаралася пасля некаторых іншых здарэнняў, было прынята рашэнне аб будаўніцтве новага кампуса на ўсходзе горада, якое адбывалася з 1884 па 1908 год.
Першае аддзяленне ўніверсітэта за межамі Блумінгтана было адкрыта ў 1916 годзе, у Індыянапалісе. У 1920 годзе адкрыліся школа музыкі і бізнес-школа. У 1940-х гадах з'явіліся аддзяленні ўніверсітэта ў Кокама і Форт-Уэйне. У 1947 годзе адкрыўся інстытут Кінсі, які выклікаў мноства спрэчак, праводзячы даследаванні ў вобласці сексуальных адносін.


== Структура ==

У склад Індыянскага ўніверсітэта ў Блумінгтане ўваходзяць 14 каледжаў і школ:

Каледж мастацтваў і навук
Музычная школа Джэйкабса
Бізнес-школа Кэлі
Юрыдычная школа Маера
Педагагічная школа
Школа здароўя, фізічнай адукацыі і адпачынку
Школа інфарматыкі і камп'ютарных навук
Журналісцкая школа
Школа бібліятэчнай справы і інфармацыйных навук
Школа сястрынскай справы
Школа аптаметрыі
Школа грамадскіх і экалагічных праблем
Школа сацыяльнай працы
Вышэйшая ўніверсітэцкая школа


== Кампус ==
Плошча кампуса Індыянскага ўніверсітэта ў Блумінгтане складае 7,8 кв.км. На яго тэрыторыі размешчана мноства будынкаў, якія прадстаўляюць гістарычную каштоўнасць. Кампус багата азелянёны, праз яго працякае гэтак званая «Рака Джордана», якая атрымала імя ў гонар Дэвіда Стара Джордана — дарвініста, іхтыёлага і прэзідэнта Індыянскага ўніверсітэта ў Блумінгтане, а затым і Стэнфарда.

		
		
		
		
		
		
		


== Зноскі ==