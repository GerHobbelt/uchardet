revision: 3986566
title: "\u0412\u0435\u0440\u0430\u0448\u0447\u0430\u0433\u0456\u043D\u0430"
url: https://be.wikipedia.org/wiki/%D0%92%D0%B5%D1%80%D0%B0%D1%88%D1%87%D0%B0%D0%B3%D1%96%D0%BD%D0%B0


---

Верашча́гіна (руск.: Верещагино) — горад (з 1952 года) у Расіі, адміністрацыйны цэнтр Верашчагінскага раёна Пермскага краю. Насельніцтва 22,7 тыс. чалавек (2005). Заснаваны ў 1898 годзе.
Размешчаны ў паўднёва-усходняй частцы раёна на скрыжаванні чыгуначнай магістралі Масква — Уладзівасток і аўтадарогі міжраённага значэння Сіва — Вялікая Саснова.
Склад і структура гаспадарчага комплексу Верашчагіна цесна звязаныя з функцыямі горада як буйнага транспартнага вузла, міжраённага цэнтра захаду Пермскага краю. Гэта адзін з найбольш буйных цэнтраў па вытворчасці тавараў і паслуг на душу насельніцтва. Забеспячэнне функцыянавання горада як транспартнага вузла здзяйсняе чыгуначнае дэпо, майстэрні, нафтабаза, розныя транспартныя і дарожна-будаўнічыя арганізацыі, а таксама розныя прадпрыемствы вытворчай інфраструктуры.
Частка прадпрыемстваў вырабляюць тавары народнага спажывання і занятыя перапрацоўкай сельскагаспадарчай сыравіны — трыкатажная фабрыка (працуе на прывазной сыравіне), мясакамбінат, малаказавод, камбінат хлебапрадуктаў, харчакамбінат. Шэраг прадпрыемстваў забяспечвае дзейнасць транспарта, сельскай гаспадаркі — рэмзавод, ПРМЗ, электраэнергетыка і інш. У горадзе маюцца некалькі буйных прадпрыемстваў оптавага і рознічнага гандлю, прадпрыемствы, установы і арганізацыі сацыяльнага і бытавога абслугоўвання насельніцтва.


== Зноскі ==