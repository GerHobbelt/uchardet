revision: 4410301
title: "\u0410\u0440\u0430\u043D\u0441\u043A\u0430\u044F \u0434\u044B\u043D\u0430\u0441\
  \u0442\u044B\u044F"
url: https://be.wikipedia.org/wiki/%D0%90%D1%80%D0%B0%D0%BD%D1%81%D0%BA%D0%B0%D1%8F_%D0%B4%D1%8B%D0%BD%D0%B0%D1%81%D1%82%D1%8B%D1%8F


---

Аранская ці Аранска-Насаўская дынастыя (нідэрл.: Oranje-Nassau) — каралеўская дынастыя Нідэрландаў з 1815 года, галіна Насаўскага княжацкага дому. З XVI стагоддзя прынцы Аранскія — уплывовая алігархічная сям'я Рэспублікі Злучаных правінцый, з якой абіраліся яе статхаўдары (штатгальтары). Дынастычны колер — аранжавы.
Імя дынастыі паходзіць ад паўднёвафранцузскага княства Оранж, атрыманага ў спадчыну Вільгельмам I Аранскім. Падчас Нідэрландскай рэвалюцыі, адным з правадыроў якой быў Вільгельм I, ён быў абвешчаны статхаўдарам Галандыі, Зеландыі і шэрагу іншых нідэрландскіх правінцый. Яго спадчыннікі, якія таксама займалі гэтыя пасады, у XVII—XVIII стст. дамагліся становішчы фактычных кіраўнікоў выканаўчай улады Рэспублікі Злучаных Правінцый. Вільгельм III Аранскі (1650—1702) з 1689 быў таксама каралём Англіі і Шатландыі.
З яго смерцю род Вільгельма I Аранскага згас, і тытул прынцаў Аранска-Насаўскіх перайшоў да прадаўжальнікаў лініі яго малодшага брата Іаана Насау-Дыленбургскага. Прамы нашчадак Яна абвясціў сябе 16 сакавіка 1815 года каралём Нідэрландаў, і дынастыя Аранска-Насаўскіх ператварылася ў каралеўскую. Нідэрландская каралеўская дынастыя выводзіцца ад родапачынальніка папярэдняй Аранскай дынастыі па шэрагу жаночых ліній.


== Каралі Нідэрландаў (з 1815) ==
Пасля вызвалення Нідэрландаў ад напалеонаўскага валадарства па рашэнні Венскага кангрэса ў гэтай дзяржаве была ўсталявана манархічная форма кіравання і прынц Вільгельм VI Аранскі стаў каралём ізноў створанага Каралеўства Нідэрландаў, у склад якога былі ўключаны таксама былыя Аўстрыйскія Нідэрланды (з 1830 года — Бельгія), пад імем Вілема I. Яго сын, будучы Вілем II, быў у шлюбе з сястрой расійскага імператара Аляксандра I вялікай князёўнай Ганнай Паўлаўнай.
Нідэрландскія каралі і каралевы з Аранскай дынастыі:

(15 сакавіка 1815 — 7 кастрычніка 1840) Вілем I
(7 кастрычніка 1840 — 17 сакавіка 1849) Вілем II
(17 сакавіка 1849 — 23 лістапада 1890) Вілем III
(23 лістапада 1890 — 4 верасня 1948) Вільгельміна
(4 верасня 1948 — 30 красавіка 1980) Юліяна
(30 красавіка 1980 — 30 красавіка 2013) Беатрыкс
(з 30 красавіка 2013) Вілем-АляксандрСа смерцю Вілема III у 1890 годзе Аранская дынастыя ў мужчынскім калене згасла. З генеалагічнага пункту гледжання Юліяна належала (па бацьку) да Мекленбургскага дому (en), Беатрыкс — да княжацкага дому Ліпэ (en), а спадчыннікі Беатрыкс працягваюць дваранскі род Амсбергаў. Тым не менш афіцыйна каралеўская сям'я Нідэрландаў працягвае прылічацца да Аранскай дынастыі.


== Вялікія герцагі Люксембурга (1815—1890) ==
Да 1890 года прадстаўнікі Аранскай дынастыі кіравалі ў Люксембургу, але пасля таго, як нідэрландскі прастол перайшоў да Вільгельміны, паводле салічнага закона вялікім герцагам Люксембурга стаў прадстаўнік іншай галіны Насау — Адольф.


== Генеалагічнае дрэва ==


== Спасылкі ==
Сувязі дынастыі Аранскіх-Насау з домам Раманавых (нявызн.).  RUSNET.NL Энцыклапедыя :: З ::. Архівавана з першакрыніцы 2 снежня 2013. Праверана 26 лістапада 2013.