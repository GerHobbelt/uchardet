revision: 4513221
title: "\u0406\u0432\u0430\u043D \u041F\u0456\u043B\u0456\u043F\u0430\u0432\u0456\u0447\
  \ \u0410\u043A\u0456\u043C\u0430\u0447\u043A\u0456\u043D"
url: https://be.wikipedia.org/wiki/%D0%86%D0%B2%D0%B0%D0%BD_%D0%9F%D1%96%D0%BB%D1%96%D0%BF%D0%B0%D0%B2%D1%96%D1%87_%D0%90%D0%BA%D1%96%D0%BC%D0%B0%D1%87%D0%BA%D1%96%D0%BD


---

Іван Піліпавіч Акімачкін  (руск.: Иван Филиппович Акимочкин) (1910, в. Крутое, Людзінаўскі раён, Калужская вобласць, Расійская імперыя  — 4 ліпеня 1941, Брэст) — савецкі афіцэр, лейтэнант, начальнік штаба 98-га асобнага супрацьтанкавага артылерыйскага дывізіёна 6-й стралковай дывізіі. Удзельнік і адзін з кіраўнікоў абароны Брэсцкай крэпасці ў чэрвені-ліпені 1941 года. Узнагароджаны Ордэнам Айчыннай вайны I ступені пасмяротна.


== Біяграфія ==
Нарадзіўся ў вёсцы Крутое Людзінаўскага раёна Калужскай вобласці ў 1910 годзе. Закончыў Калінкавіцкае пяхотнае вучылішча. Прызваны ў Рабоча-сялянскую Чырвоную армію ў 1931 годзе Людзінаўскім раённым ваенным камісарыятам. На пачатак Вялікай Айчыннай вайны лейтэнант, начальнік штаба 98-га асобнага супрацьтанкавага артылерыйскага дывізіёна 6-й стралковай дывізіі, які размяшчаўся ў казематах Усходняга валу Кобрынскага ўмацавання Брэсцкай крэпасці. 


=== Абарона Брэсцкай крэпасці ===
Падчас абароны Брэсцкай крэпасці разам з намеснікам камандзіра дывізіёна старшым палітруком Мікалаем Васільевічам Несцерчуком кіравалі групай артылерыстаў. Па іх загадзе артылерысты арганізавалі абарончыя пазіцыі, усталявалі ацалелыя гарматы і кулямёты, наладзілі дастаўку боепрыпасаў і амаль два тыдні трымалі абарону. 4 ліпеня 1941 года пасля артылерыйскага абстрэлу і бамбёжкі з паветра, абарона была прарваная, цяжкапаранены Акімачкін трапіў у палон і быў расстраляны. Такі ж лёс напаткаў у акупаваным Брэсце яго шасцігадовага сына Вову, чатырохгадовую дачку Аню і маці жонкі Еўдакію Восіпаўну. У 1942 годзе яны былі расстраляныя нямецкай акупацыйнай уладай.


== Памяць ==
Узнагароджаны Ордэнам Айчыннай вайны I ступені (1965, пасмяротна).
У роднай вёсцы Крутое ўсталяваны абеліск (1967).
Імя Акімачкіна ўшанавана на пліце мемарыяла Брэсцкая крэпасць-герой (шэраг 2, пліта 2).
Імем лейтэнанта Акімачкіна названа вуліца ў Брэсце, там устаноўлена мемарыяльная дошка.


== Зноскі ==


== Літаратура ==
Брест. Брэст. Brest. 1000 / саст. А.М. Вабішчэвіч. - Мінск : Беларуская Энцыклапедыя імя Петруся Броўкі, 2019. - с. 28.


== Спасылкі ==
ИСТОРИЯ. УЛИЦА И. Ф. АКИМОЧКИНА Архівавана  9 жніўня 2022.
Бои за Кобринское укрепление