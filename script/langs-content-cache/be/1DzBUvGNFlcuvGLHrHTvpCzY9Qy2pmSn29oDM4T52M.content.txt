revision: 4499818
title: "\u041B\u0443\u043D\u043D\u0430"
url: https://be.wikipedia.org/wiki/%D0%9B%D1%83%D0%BD%D0%BD%D0%B0


---

Лу́нна (трансліт.: Lunna, руск.: Лунно) — аграгарадок у Мастоўскім раёне Гродзенскай вобласці, на поўдзень ад Нёмана. Адміністрацыйны цэнтр Лунненскага сельсавета. Насельніцтва складае 1165 чалавек (1997). Знаходзіцца ў 26 км на захад ад Мастоў, размешчана на шашы Р41 і Р44.


== Гісторыя ==


=== Вялікае Княства Літоўскае ===
Упершыню Лунна згадваецца ў XVI ст. як вёска ў складзе Гарадзенскага павета Троцкага ваяводства. У 1546 тут утварылася каталіцкая парафія. У 1782 годзе быў збудаваны мураваны касцёл Св. Ганны.


=== Пад уладай Расійскай імперыі ===
У выніку трэцяга падзелу Рэчы Паспалітай (1795) Лунна апынулася ў складзе Гарадзенскага павета Расійскай імперыі. Станам на 1886 у мястэчку існавалі касцёл, сінагога, 3 яўрэйскія малітоўныя дамы, 20 крам, 3 шынкі, 2 харчэўні, праводзіліся кірмашы. У пач. XX ст. — царкоўнапрыходская школа, фельчарскі пункт, пошта.


=== Найноўшы час ===
Згодна з Рыжскім мірным дагаворам (1921) Лунна апынулася ў складзе міжваеннай Польскай Рэспублікі, дзе зрабілася цэнтрам гміны Гродзенскага павета Беластоцкага ваяводства. Станам на 1921 тут было 307 двароў.

Лунна на старых і сучасных фотаздымках
		
		
		
		

У 1939 Лунна ўвайшла ў БССР, дзе 12 студзеня 1940 атрымала афіцыйны статус рабочага пасёлка Скідзельскага раёна. У 1955 статус паселішча панізілі да вёскі. Станам на 1972 тут было 473 двары, на 1997 — 559 двароў.
У 2006 годзе насельніцтва Лунны складала 1000 чалавек. У сярэдзіне жніўня 2009 каля школы на загаду мясцовага сельсавета знішчылі больш за 20 дрэваў з рэшткаў старажытнага парку вакол колішняга палаца Ромераў. Парк заснавалі яшчэ ў XIX стагоддзі. Пад знішчэнне трапілі найбольш каштоўныя гадаваныя дрэвы.


== Дэмаграфія ==
XIX стагоддзе: 1830 — 267 муж., з іх шляхты 3, духоўнага саслоўя 1, мяшчан-іўдзеяў 211, мяшчан-хрысціян і сялян 52; 1884 — 1211 чал., у тым ліку 965 іўдзеяў; 1886 — 1392 чал.
XX стагоддзе: 1901 — 1375 чал.; 1921 — 1884 чал.; 1972 — 1475 чал.; 1997 — 1165 чал.; 1999 — 1137 чал.
2010 — 961 чал.


== Інфраструктура ==
У вёсцы працуюць сярэдняя і музычная школы, дашкольная ўстанова, дом культуры, амбулаторыя.


== Славутасці ==
Шэраговая забудова (XIX—XX стст.)
Царква Св. Іаана Прадцечы
Капліца-склеп Антонія Барташэвіча
Касцёл Святой Ганны (1782, 1895) —  Гісторыка-культурная каштоўнасць Беларусі, шыфр 413Г000376
Сядзіба Чахоўскіх
Яўрэйскія могілкі


=== Страчаная спадчына ===
Сінагога (XVIII ст.)
		
		
		
		


== Вядомыя асобы ==
Канстанцін Бялецкі (1874—1926) — лекар, беларускі грамадска-палітычны дзеяч.
Арон Шмуэль Ліберман
Эдвард Матэй Ромер (1848—1900) — мастак.
Ісак Макс Рубінаў
Перац Сандлер
Перац Сандлер (1881—1926) — яўрэйскі кампазітар.


== Зноскі ==


== Літаратура ==
Беларуская энцыклапедыя: У 18 т. Т. 9: Кулібін — Малаіта / Рэдкал.: Г. П. Пашкоў і інш. — Мн. : БелЭн, 1999. — Т. 9. — 560 с. — 10 000 экз. — ISBN 985-11-0035-8. — ISBN 985-11-0155-9 (т. 9).
Соркіна I. Мястэчкі Беларусі ў канцы XVIII — першай палове XIX ст. — Вільня: ЕГУ, 2010. — 488 с. ISBN 978-9955-773-33-7.
Энцыклапедыя гісторыі Беларусі. У 6 т. Т. 4: Кадэты — Ляшчэня / Рэдкал.: Г. П. Пашкоў (галоўны рэд.) і інш.; Маст. Э. Э. Жакевіч. — Мн. : БелЭн, 1997. — 10 000 экз. — ISBN 985-11-0041-2.
Łunna // Słownik geograficzny Królestwa Polskiego i innych krajów słowiańskich. Tom V: Kutowa Wola — Malczyce. — Warszawa, 1884.


== Спасылкі ==
 На Вікісховішчы ёсць медыяфайлы па тэме Лунна
Лунна на сайце Глобус Беларусі  (руск.)
м. Лунна на Radzima.org