revision: 4509770
title: "\u0411\u0430\u0431\u0440\u044B (\u041B\u0456\u0434\u0441\u043A\u0456 \u0440\
  \u0430\u0451\u043D)"
url: https://be.wikipedia.org/wiki/%D0%91%D0%B0%D0%B1%D1%80%D1%8B_(%D0%9B%D1%96%D0%B4%D1%81%D0%BA%D1%96_%D1%80%D0%B0%D1%91%D0%BD)


---

Бабры́ (трансліт.: Babry, руск.: Бобры) — вёска ў Лідскім раёне Гродзенскай вобласці. Уваходзіць у склад Ходараўскага сельсавета.


== Гісторыя ==
У XVII ст. вёска Бабры ўваходзіла ў склад «нойбургскіх маёнткаў» Людвікі Караліны Радзвіл. Бабры разам з Смолачу і Пішчоўцамі (30 дымоў) трымаў у заставе Ян Дубраўскі, падстолі венданскі. Вядома, што ў сваіх «нойбургскіх маёнтках» Радзвілы-пратэстанты штучна ўтрымлівалі праваслаўе, і вёска Бабры, магчыма, была часткай Голдаўскай праваслаўнай парафіі.
Вядома, што старая дарога з Няцечы непадалёк зварочвала ўлева на Голдава, з правага боку пакідаючы вёску Бабры, і вяла да Радзівонішак.
На пачатку XIX ст. маёмасць Бабры набыў у Дамініка Радзвіла Караль Лясковіч. Да 1810 г. ён фундаваў тут будаўніцтва драўлянай Свята-Крыжаўзвіжанскай царквы. Каля новай царквы тады пасадзілі дуб, які расце да гэтага часу.
У 1829 г. пры Баброўскай царкве дзейнічаў шпіталь для адзінокіх старых і сірот, жылі ў ім 6 чалавек.
Пасля адмены ў 1861 г. прыгону, каб скарыстаць зямлю для сельскай гаспадаркі, уладальнік маёнтка Ішчална Баляслаў Скарбак-Важынскі вырашыў выселіць з сельскагаспадарчага мястэчка Ішчална ўсіх яго жыхароў. У выніку паразумення праваслаўныя сяляне перасяліліся ў праваслаўную ж вёску Бабры.
З 1921 вёска ў складзе Польшчы. У 1920-30-я гады ў вёсцы жвава вялася беларуская культурніцкая праца. Так, у 1927 годзе настаўнік пачатковай школы Антон Ахрэмчык стварыў тут беларускі драматычны гурток.
З 1940 — у БССР. Пасля скасавання Радзівонішкаўскага сельсавета ў 1978 годзе ўвайшла ў склад Голдаўскага сельсавета. У 1986 годзе ў склад Баброў увайшла вёска Пяскі.
Да 2013 года вёска ўваходзіла ў склад Голдаўскага сельсавета.


== Славутасці ==
Камень-следавік перыяду бронзавага веку
Крыжаўзвіжанская царква (пабудавана ў 1810 г.)


== Зноскі ==


== Літаратура ==
Лаўрэш Леанід. Прыходы ў Голдаве і Бабрах // Лідскі Летапісец. 2018. № 4(84). С. 22-40. // на pawet.net
Баброўская грэка-каталіцкая парафія // на pawet.net


== Спасылкі ==
Бабры — фота і помнікі — radzima.org
Камень-следавік у в. Бабры — pawet.net