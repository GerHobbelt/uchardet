revision: 4473404
title: "\u041A\u0456\u043D\u0435\u043C\u0430\u0442\u043E\u0433\u0440\u0430\u0444"
url: https://be.wikipedia.org/wiki/%D0%9A%D1%96%D0%BD%D0%B5%D0%BC%D0%B0%D1%82%D0%BE%D0%B3%D1%80%D0%B0%D1%84


---

Кінемато́граф (грэч. κινεμα — рух і грэч. γραφο — пісаць, адлюстроўваць) — від сучаснага выяўленчага мастацтва, з’явіўся ў XIX ст. і стаў папулярны ў XX ст. Таксама кінематографам называюць комплекс прылад і метадаў для здымак аб’ектаў у руху на кінаплёнку і наступнага прайгравання атрыманых здымкаў праз праецыраванне на экран. Часта, калі кажуць кіно́, маюць на ўвазе менавіта кінематограф, зрэдку ўжываюць варыянты тэрміна сінемато́граф (фр.: cinematographe), кінематагра́фія і кінамастацтва.
Уплыў кінематографа на культуру і мастацтва бясспрэчны, выказваюць таксама меркаванні пра значнасць ўплыву кінематографа на палітыку і эканоміку.
Кінематограф вывучае навука кіназнаўства.
Галіна прамысловасці, якая вырабляе кінафільмы, спецэфекты для кінафільмаў і мультыплікацыю, завецца кінаіндустры́я. У многіх краінах кінаіндустрыя — значная галіна эканомікі.
Вытворчасць кінафільмаў засяроджана на кінастудыях. Фільмы дэманструюць у кінатэатрах — стацыянарных і перасоўных, па тэлебачанні, распаўсюджваюцца як відэа на відэакасетах і відэадысках.